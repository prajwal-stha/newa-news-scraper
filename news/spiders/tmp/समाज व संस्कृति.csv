headline,date,final_news,url
सिद्धिदासया झ्वाता दयेकेत वःगु २२ लाख ध्यबा गन तन ? ,"Posted on Sun Sep 26, 2010  11:08 pm NST",महाकवि सिद्धिदासया झ्वाता (शालिक) दयेकेत धकाः छुं दँ न्ह्यः येँ महानगरपालिकापाखें २२ लाख तका ध्यबा वःगु खँ २७ वडाया तत्कालिक महिला नसस रत्नदेवी कसालं यात कनादीगु दु । तर उगु ध्यबा गबले गन तन धैगु खोजीया विषय जुयाच्वंगु दु । येँ महानगरपालिका २७ वडाया वडाध्यक्ष बाबुराजा महर्जनया कार्यकालय् सिद्धिदासया झ्वाता दयेकेत २२ लाख तका ध्यबा निकास जुयाः थुकिया लागि पहल जूगु खः । थ्व ज्या अबले बांलाक न्ह्याये मफुत । लिपा येँ महानगरपालिकाय् पदाधिकारीत हिले धुंकाः थुकिया बारे थप छुं ज्या जुइमफुगु जक मखु दुगु बजेट नं गन गन जुइक तनावन । थुकिया बारे भाषिक कार्यकर्तात व विशेष यानाः दँय् दसं सिद्धिदास बुदिं हनेगुलिइ न्ह्यःने वयाच्वंगु नेपालभाषा मंकाः खलःपाखें पहल यानाः तथ्य लुइकेमाःगु खनेदु ।,http://www.nepalmandal.com/content/9930.html
गाईजात्रा टु गेजात्रा ,"Posted on Thu Mar 5, 2009  7:11 am NST",थ्वहे वइगु मार्च ६ व ७ तारिख शुक्रवाः व शनिवाः सं.रा.अमेरिकाया वाशिंग्टन राज्यय् जुइत्यंगु 'साय्कपाय्न' सम्मेलनय् भाजु सुभाषराम प्रजापतिं 'गाईजात्रा टु गेजात्रा - ए केस अफ कल्चरल कन्फ्लिक्ट इन काठमाण्डू' (येँया सापारुलिसे सांस्कृतिक विचलन व मतभेदया नमूना अध्ययन) विषयया छगू कार्यपत्र न्ह्यब्वयादीत्यंगु दु । साय्कपाय्न सम्मेलन उत्तर पश्चिम सं.रा. अमेरिकाय् जुइगु दक्षिण एशियाली देय्तय्गु थीथी सामाजिक व सांस्कृतिक मुद्दायात ल्व्हनाः बहस याइगु छगू सम्मेलन खः ।,http://www.nepalmandal.com/content/828.html
न्ह्यात -  स्वस्थानी बाखं ,"Posted on Sat Jan 10, 2009  9:55 am NST",लच्छियंकं हनीगु स्वस्थानी व्रत व स्वस्थानी बाखं कनेगु थौं संचवाःनिसें न्ह्याःगु दु । मिलापुन्हिनिसें सिपुन्हितक लच्छियंक छेँय्छेँय् स्वस्थानी बाखं कनेगु व फुपिन्सं न्हिंन्हिं निसी यानाः छछाः नयाः मनं तुनागु पूवनेमा धकाः स्वस्थानीया अपसं च्वनेगु परम्परा दु । आःतक लूगु अभिलेख कथं राष्ट्रिय अभिलेखालय् दुगु ने.सं. ६९३ या बाखं हे दक्कले पुलांगु स्वस्थानी बाखं खः । संस्कृतभाषाया स्वस्थानीपाखें नेपालभाषाय् स्वतन्त्ररुपं च्वयातःगु थुगु सफूपाखें हे मेमेगु स्वस्थानी बाखं विकसित जूगु कथं कायेग याः । माघ लच्छि कनीगु स्वस्थानी बाखंयात गां गामय् गोमय्जुया बाखं धकाः नं धायेगु यानाच्वंग दु । माघ लच्छि कनीगु थुगु स्वस्थानी बाखं लिसें लच्छियंकं सुथ न्हापां दनाः माधवनारायण धकाः खुसिइ माघ म्वः ल्हू वनीगु लच्छितक पशुपति महाद्यःयाथाय् द्यइके वनीगु किरातेश्वमहाद्यःया दर्शन यायेगु चलन थौंतक ल्यनाच्वंगु दनि । थुगु लच्छि सक्वय् विशेष मेला जुइगु संस्कृति दु ।,http://www.nepalmandal.com/content/629.html
"छेँ छेँय् न:लास्वां पिल, मोहनि नख: न्ह्यात ","Posted on Sat Sep 19, 2009  3:17 pm NST","हिन्दू धर्मालम्बीतय् दकलय् तःधंगु व ताः हाकःगु नखः मोहनि थौं नं निसें न्ह्याःगु दु । थ्व नख: कौलाथ्व पारु निसें पुन्हि तक बाःछि हनी । मोहनि असत्ययात सत्यं त्याकूगु, मनू व द्यःतय्त दुःख बिइपिं दानव, राक्षसतय्त स्यानाः शान्ति सुरक्षा कायम जूगु लसताय् हनीगु नखः खः । थुगु नखःया न्हापांगु न्हि थौं छेँ छेँय् सुचुकुचु यानाः पुजा क्वथाय् नःलास्वां पिउगु दु । पुजा क्वथाय् चायागु भ्यगतय् प्यँफुछि निपगु फि वा पँचा वा नितां ल्वाकछयानाः तइ । उकी न्ह्यत खुन्हु फ्वयातःगु तछ्व वा कःनि पिनाः चा प्याक्क नीलः ह्वलाः मेगू भ्यगतं त्वपूइ । त्वपूयाः ख्यूंथाय् ब्वलना वइगु व म्हासुसे च्वनीगुलिं थुगु भ्यगतयात त्वपूयाः ख्यूंथाय् तइ । थुकीयात चालं कुन्हु पुजा यानाः क्वकाइ । थौं नं मेमेगू नखःवलय् थें नित्य पुजा यायेधुंकाः त्वाःयाम्ह गणेद्य व मेमेपिं द्येगलय् नापं आगंछेँय् आगंद्यः थाय् देय्के वनीगु चलन दु । शरद ऋतु जूगुलिं मज्जां फय् वइगुलिं थ्व न्हि कुन्हु न्ह्यइपुक्क भुतुमालि ब्वयेकी । भुतुमालि ब्वयेकाः इन्द्रयात वा वयेके म्वाःल गात धकाः सूचं बिइगु धाइ ।",http://www.nepalmandal.com/content/3996.html
शंखधरया झ्वातालय् स्वांमाः देछात ,"Posted on Tue Oct 20, 2009  8:56 pm NST","प्रधानमनन्त्री माधवकुमार नेपालं न्हूदँया लसताय् सोमवाः सुथय् नेपाल संवत्या प्रवर्तक राष्ट्रिय विभूति शंखधर साख्वाःया झ्वातालय् स्वांमाः क्वख्येकादीगु दु । उगु ज्याझ्वलय् न्ववानादिसें प्रधानमन्त्री नेपालं नेपाल संवत्यात व्यवहारिक रुपं लागु यायेगु निंतिं याकनं हे छगू कार्यदल गठन यायेगु प्रतिबद्धता प्वंकादिल । राष्ट्रिय विभूति शंखधर साख्वाः प्रतिष्ठानं ग्वसाःग्वःगु ज्यझ्वलय् नेपाली कांग्रेस संसदीय दलया नेत रामचन्द्र पौडेल, नेता प्रकाशशरण महत, राप्रपा अध्यक्ष पशुपति शम्शेर जबरा, नेवाः देय् दबूया संरक्षक मल्ल के. सुन्दर, जनजाति महासंघया नायः पासाङ शेर्पां थःथःगु नुगः खँ प्वंकादीगु खः । प्रतिष्ठानया नायः मदनकृष्ण श्रेष्ठया सभापतित्वय् जूगु उगु ज्याझ्वलय् प्रतिष्ठानया संरक्षक ज्ञानराम श्रेष्ठ, उपाध्यक्ष राजेन्द्र मानन्धर व सचिव श्यामकृष्ण मानन्धरं नं न्ववानादीगु खः ।",http://www.nepalmandal.com/content/4517.html
क्वचाल - गनं मदुगु जात्रा ,"Posted on Mon Oct 5, 2009  9:27 pm NST",गनं मदुगु जात्रा नरलय् धाइगु खँ सकस्यां स्यूगु हे  खः । कति पुन्हिया कन्हय् खुनु जुइगु नरःया नारायण द्यःया जात्रा थौं क्वचाल । थथु त्वालं नारायण द्यःया द्यःखः दथुत्वाः जुयाः क्वत्वाः कोटाल व न्यलिमय् यंकीगु खःसा अनं च्वंगु द्यःखः नापं थथु त्वालय् हइगु खः । थुगु इलय् थाय् थासय् पूजा काइगु खः । लिपा थथु त्वालय् थ्यंकाः उगु जात्रा क्वचाइगु खः । व लिपा हाकनं थःथःगु थासय् द्यःखः यंकी । द्यःया छत्र क्वय् व द्यः खःया च्वय् तयाः जात्रा याइगु जुगुलि हे थुकियात गनं मदुगु जात्रा धकाः धयातःगु जुइमाः । उगु जात्राय् परम्परागत बाजागाजा सहित स्थानिय बासीतय्गु आपालं ब्वति दुगु खः ।,http://www.nepalmandal.com/content/4238.html
डा. कमलप्रकाश मल्लया मिखाय् नेपालभाषा तःखँग्वः धुकू ,"Posted on Sun Jun 27, 2010  12:54 am NST","नकतिनि नेपालभाषा एकेदमिपाखें पिदंगु इन्द्र मालीं सम्पादन यानादीगु ""नेपालभाषा तःखँग्वः धुकू"" नेपालभाषाय् छगू तःजिगु उपलव्धि जूगु खँय् निगू मत दइमखु । थुगु हे खँग्वः धुकू बारे भाषाविद डा. कमलप्रकाश मल्लं नेपालमण्डल डट कमयात प्व‌कादीगु बिचाः थन न्ह्यब्वया च्वना । १. थुगु खँग्व धुकूयात व्यवहारिक व विस्तृत दयेकेगु लिसे  न्हियान्हिथं  ज्यला वयाच्वंगु खँग्वःयात फयांफक्व समावेश यायेगु कुतः जूगु दु । थ्व सकतां छगुलिइ हे यायेगु थाकुगु ज्या खः । २. अंग्रेजी व संस्कृत पाखें कयात:गु खँग्व:त गुगु न्ववायेगु इलय् छ्यलाबुलाय् वइमखु उकियात उदारवादी विकल्प दयेकेगु थुकीया लक्ष्य ख: । ३. सम्पादकीय म्हसीकाय् आशा यानात कथं अंग्रेजी व नेवा: भाषाय् संज्ञाया सहायक प्रविष्टिइ प्रत्यय सहितया संज्ञा जक मखसें व्युत्पति, समास वाक्यांश नं दुथ्याइ । 'गां' छगू प्रविष्टि बाहेक मेगू छुं नं प्रविष्टि Case Endings सहित मदु । अले म्हसिकाय् धयात कथं प्रविष्टि Cross referred मदु । ४. क्रियाया प्रविष्टिइ समास, व्युत्पति व वाक्यांश आदि दुथ्याका तःगु दु तर क्रियाया प्रकार आदि (सकर्मक/ अकर्मक, योजक,  प्रेरणार्थक  आदि)   सम्वन्धय् छुं जानकारी मदु । ""च्वये"" धाःगु क्रियाया स्वंगू अलग्ग प्रविष्टि दु तर गुगु क्रियाय् भूतकालय् ""त"" वा ""ल"" लितँसा च्वनी (च्वल वा च्वत जुइ) धैथेन्याःगु सामान्य जानकारी नं मदु । ५. सत्यमोहन जोशीया न्ह्यखँय् गल्ती दु । गथेकि A Dictionary of Classical Newari (2000) द्विभाषिक अमरकोशपाखें संकलित खँग्वधुकू मखु । योर्गेन्सनया खँग्वःधुकू १९३६ या खः, कंसाकारं च्वयादी थें १९४१ या मखु । ६. तेजरत्न कंसाकारया “म्हसीकां"" परिमार्जित देवनागरीं नेपालभाषा ध्वनि विज्ञानयात पूर्ण रुपं न्याय याइ धयागु आभास ब्यू । वय्कलं थथे न्ह्यथनादीसां उदाहरण धाःसा बियादीगु मदु । ७. गुलिखे सांस्कृतिक खँग्वः त्वःफ्यूगु दु । संग्रहित खँग्वः नं मालेत सुलभ मजू । गथेकि “द्यः गमय् तये”, “लगला चुयेके” खँग्वःत दुथ्याःगु मदु । ८. नेपालभाषा च्वज्याय्  गनं गनं छ्यलाच्वंगु अंग्रेजी व संस्कृत खँग्वः प्रचुर मात्राय् दुथ्यानाच्वंगु दु । ९. वाक्यांस व समास खँग्वःत मालेत थाकु ।  गुलिं खँग्वः मेगु खँग्वःया प्रविष्टिइ दुथ्याकातःगु दुसा गुलिखेया चाहिं अलग्ग हे प्रविष्टि  दु । १०. खँग्वः धुकुतिइ दुथ्याःगु  व्याकरणिक चिं व तत्सम/तद्भव  खँग्वःया मूल श्रोत आदिया संक्षिप्तीकरणया छुं सूची बियातःगु मदु । ११. क्रिया प्रविष्टि व संज्ञा प्रविष्टि  निगुलिइ नं  सम्पादकीय म्हसीकाय् न्ह्यब्वयातःथेंन्याःगु मोडल पालना जुयाच्वंगु मदु । १२. खँग्वयाः प्रविष्टिइ  मेगु खँग्वःया  विस्तार व माः हना (nesting) ताःहाकः । गथेकि पेज ४९९ य् लत्या खँग्वलय् ""लत्या ग्वारा"" व ""लत्यापा"" सहायक प्रविष्टि कथं दुथ्याका तःगु दु । ""लत्या ग्वारा"" व ""लत्यापा"" खँग्वःया ""लत्या"" इलिसे छुं नं सम्वन्ध मदु, न त थुपिं खँग्वः ""लत्या""पाखें उत्पन्न जूगु व्युत्पति खँग्वः खः न  त समास हे खः । १३. छगु हे खँग्वः मूल प्रविष्टि व सहायक प्रविष्टिइ दुथ्याना च्वंगु दु । १४.  व्यक्तिवाचक संज्ञा  (गथेकि देशया नां) या लागि अलग्ग श्रेणी  दयेका तःगु मदु । १५.  पाश्चात्य शिक्षा दुपिं नेवाःतय् खँल्हाबल्हाय् वइगु खँग्वःनिसें कयाः चित्तधरया काव्यय् दुथ्याःगु खँग्वःतक नं थुगु खँग्वः धुकुतिइ दुथ्याका तःगु दु तर गुलिखे बोलचालया खँग्वः, खँत्वाः/खँभाय् मूल प्रविष्टि व सहायक प्रविष्टि मालेत थाकु ।",http://www.nepalmandal.com/content/8773.html
माया-मतिनाया पर्व अबिर रंगयाया नखः होली चीर थनाः सुरु ,"Posted on Mon Feb 22, 2010  2:46 pm NST",होली प्राचिन कालं निसें बसन्त ऋतुइ लाइगु तसकं न्ह्याइपुसेच्वंगु छगू विशिष्ट पर्व खः । बसन्त ऋतुइ रोगब्याधी मदया ताःन्वः चिकु मजुइगु म्ह स्वस्थ जुयाः मन आनन्दित जुयाच्वनीगु ई खः । स्वांमाय् चुलि ह्वयाः नस्वाना लकस बांलाइगु ई खः । झीगु नेपाः देशय् थ्व पर्व भारत पाखें वःगु धाइ । न्हापा न्हापा रसरंग यायेत बसन्त महोत्सव कथं रंगं लुकाः होली म्हितेगु चलन दु । न्यने दुकथं मल्ल जुजु गुणकामदेवया पालय् धालसिक्वय् च्वंपिं तूचिकंया साःतया वःपिं साय्मि खलःतयेत चीर स्वायेगु जिम्मा लः ल्हानातःकथं आःतक नं हनुमानध्वाखा लाय्कुया न्ह्यःने माहेनकाजि चुकय् चीर स्वायेगु यानावयाच्वंगु दु । मल्लकाल व राणाकालया परम्परागत मेगु चीर धाःसा हनुमानध्वाखाया पश्चिम मूलुखा न्ह्यःने तयातःगु दु । शाह जुजु पृथ्वीनारायण शाहया पालय् मल्ल जुजुपिन्सं गाडेयाइगु चीर स्वयां विस्कं कथं रामं रावण बुकाः त्याकूगु उत्सवकथं होलिका दहन पर्व व कृष्णद्यःपाखें चीर हरण याःगु लुमन्तिइ रंगीचंगी कापःया चीर स्वानाः वयाच्वंगु दु । चिल्लाथ्व अष्टमि निसें चिल्लाथ्व पुन्हि च्यान्हू तक हनीगु थुगु पर्वया सुरुया दिं चिल्लाथ्व अष्टमिकुन्हू थाय्थासय् चीर स्वायेगु यानाः चीर अष्टमि वा होली अष्टमि न्यायेकी । चीर थनेवं होली सुरु जूगु धायेगु परम्परा दु । दलके लिपा चिल्लाथ्व पुन्हिखुन्हू चीर क्वथला दाह याइ गुकियात होली पुन्हि धायेगु याः । चीर येँया हनुमान ध्वाखा लाय्कुया मूलुखा न्ह्यःने ख्वप लाय्कू व यल लायकूया कृष्ण देगः न्ह्यःने सिमा कचाय् थीथी कापःया टुक्रा स्वानाः चीर स्वाइसा बसन्तपुरय् नीगू फिट ताःहाकःगु पथय् स्वंगु तल्लाया छत्रथें गोलाका रंगीचंगी कापः चिनाः यःसिं थंथें साइस स्वयाः साय्मितय्सं थनेगु याइ । थ्वहे भुवःयात निरन्तरता बियाः फागुण १० गते सोमवाः हुनमानध्वाखाया मू लुखा न्ह्यःने ७ बजे जुया ५१ मनेटया साइटय्  सिमा कचाय् चीर स्वाना होली पर्वया सुरु यात । उगु इलय् होलीया म्ये लोक लयय् हालेगु ज्या तकं जुल । अथेहे उगु हे साइटय् बुसन्तपुर कुमारी छेँ न्ह्यःने नं नीगू फिट ताःहाकःगु पथय् स्वंगु तल्लाया छत्रथें गोलाका रंगीचंगी कापः चिनातःगु चीर यःसिं थंथे थनेगु ज्या जुल । उगु इलय् गुरुजुया पल्टनं हर्ष बढाइ याना स्वंगः तोपया सलामि नं ब्यूगु खः। चीर थने धुंकाः स्थानिय मनूतय्सं होली सुरु जूगु प्रतिक कथं अविर छ्वाकाः अविर इका होली सुरु यात । उगु हे साइटय् यल लायकू न्ह्यःने कृष्ण देगलय् नं चीर थन । चीर छाय् थनेगु यात धैगु बिषयसं स्वयेगु खःसा चीर धैगु वसः अले वसः इज्जतया चिं खः । द्वापर युग अर्थात् दैविकालय् गोकुलय् कृष्णं थीथी लिला क्यंगु मध्ये छगू रास लिला खँनाप स्वापू दुगु धाइ । भारतया बृन्दाबन गोकुलया गोपीनित छन्हू यमुना खुसिइ म्वःलुहइत थःपिनिगु वसः दक्वं खुसि सिथय् तयाः थःपिं खुसिइ दुनां च्वंगु जुयाच्वन । उगु इलय् कृष्णं नं गोपीनित म्वःल्हुयाः च्वंगु यमुना खुसिइ थ्यंकवल । गोपिनीतय्सं वसः त्वःता म्वःल्हुयाच्वंगु कृष्णं खनाः दक्वः वसः कयाः सिमाय् खानाः म्हःल्हुया च्वंपिं गोपिनीतय्त हायेका यात । थथे कृष्णं थःपिनिगु लँ सिमाय् खायाबिइवं गोपिनीतय्सं आवली थःपिं गबलें पचिनांगाः म्वःलुहइमखु अनुसाशनय् च्वनाः चीर तयाः म्वःलुहइ धकाः बाचा यायेवं कृष्ण गोपिनीतय्गु वसः लितविल । थुगु लिलायात चीर हरण धायेगु यानावयाच्वंगु दु । उकिया हे लुमन्तिइ होली पर्व सुरु जूगु व चीर स्वायेगु धकाः गोपिनीतय्सं वसः कृष्णदेवं सिमाय् खायाब्यूगु प्रतिक कथं चीर थनेगु यानावयाच्वंगु खः । होली पुन्हिया धार्मिक किम्वदन्ती स्वयेगु खःसा हिरण्यकशिपु जुजुं थः विष्णुभक्त काय् प्रल्हाद यात अनेक कथं विष्णुया भक्ती त्वःतकेत जुक्ति पिकायेगु यानाच्वन । तर गबलें ताःमलात । अथेजूगुलिं थः काय् प्रल्हादयात स्यायेगु बिचाः यानाः थः केहेँ मिं भष्म यायेमपुूम्ह धयातःम्ह होलीकायात सःता होलीका नापं प्रल्हादयात मि होमेयायेगु ज्या तकं यात । तर दुर्भाग्य मिं विष्णुभक्त प्रल्हादयात छुं हे मजू मिं भष्म मजुइगु बरदान कयातःम्ह होलीका थः हे मिं भष्म जुल । थुकथं सत्यया न्ह्यःने असत्य पराजित जूगु व होलीका नाश जूगु लुमन्तिइ होली पर्व हनेगु यानावयाच्वंगु खः । होलीपुन्हियात राष्ट्रिय पर्वकथं दकलय् लिपांगु दिं अथेधयागु चिल्लाथ्व पुन्हिकुन्हू छन्हू होली म्हितेगु निंतिं देय्न्यंकं विदा बीगु यानावयाच्वंगु दु । होली सहरय् जक मखु गां गामय् नापं तराई लागाय् तकं तःजिक हनेगु याना वयाच्वंगु दु । होली पुन्हिकुन्हू थाय्थासय् थनातःगु चीर क्वथलाः छगू क्वःछिनातःगु थासय् दहन यायेगु चलन दु । थुकथं दहन यायेवं होली क्वचागु धैगु मान्यता दु । बसन्तपुरय् थनातःगु चीर धाःसा क्वःथलाः तिंख्यलय् यंकाः दहन यायेगु चलन दु । होली पुन्हिया चान्हय् इतुंबहालय् गुरुमापायात म्येय् छम्हेसिया ला झिंनिफा जाकिया जा थुयाः उकियात ल्वय्क ल्वसाघासा दयेकाः किलाघःया ज्यापुतय्सं तिंख्यलय् भ्वय् नकेयंकेगु चलन दु । थ्व ज्या न्हापा विशेष यानाः पःमाय् जातिं यानाः वयाच्वंगु खःसा लिपा किलाघःया ज्यापुतय्सं जिम्मा काःगु धाइ । होली पुन्हिया दिं लोक लसय् होलीया म्ये हालाः होली म्हितेगु याइ ।,http://www.nepalmandal.com/content/6757.html
नेपाल संवतय् संक्रान्तिया प्रावधान ,"Posted on Thu Oct 28, 2010  11:07 pm NST","तिथिया छ्यलाबुला यायेगु स्वयाः गतेया छ्यलाबुला यायेगु अप्वः अःपुक व्यवहार जूथें ताः । अथेहे गतेया छ्यलाबुला स्वयां तारिखया छ्यलाबुला झन अप्वः व्यवहारिक जूथें ताः धाईपिं यक्व खनेदया वयाच्वंगु दु । धायेकि तिथि कथं न्हि ल्याःखायेबलय् गुबलें तिथि तुत जुइगुसा गुबलें तिथि निन्हु क्यनीगु जुया वयाच्वंगु यक्वसिनं सिउ । उकिं तिथिया व्यवहार उलि अःपु मजू धाइसा गते कथं न्हि ल्याःखाये हे अःपु धाइ । अझ गते स्वयां नं अःपुक छ्यलाबुला यायेतला तारिख हे जिउ धाईपिं नं अप्वः खनेदया वयाच्वंगु दु । गते धायेबलय् नं गुबलें २९ न्हुया लच्छि जुइसा गुबलें ३२ न्हुया लच्छि जुइ । व स्वयां ला तारिखया न्हि ल्याः खायेबलय् थ्व थ्व ला ३० न्हु व थ्व थ्व ला ३१ न्हु अले फेब्रुवरी छगू ला जक २८ न्हु जुइ । लिप एअर जुइबलय् छक्वः २९ न्हु जुइ धइगु जक लुमंकूसा गाः धाईपिं खने दयाच्वंगु जुल । जब जब नेपाल संवतया चर्चा जुइ, उबले तिथि छ्यलाबुला यायेगु उलि सहज मजुया हे धायेला नेपाल संवतयात व्यवहारिक यायेमाल धाःसां जुइ फयाच्वंगु मदु । न्हापाला नेपाल संवतयात नेवाःतय्गु नेवाः संवत् धायेगु याना वयाच्वंगु खः । आः नेपाल संवतयात राष्ट्रिय संवत् धकाः राष्ट्रं हे मान्यता बियाः घोषणा नापं याये धुंकल । आः वयाः हाकनं नेपाल संवतयात व्यवहारय् छ्यलेत सुनां पनाच्वन थ्व धाये फयाच्वंगु मदु । धात्थें धायेगु खःसा थ्व छगू मछालापुसेच्वंगु खँ थें जुयाच्वन । खास थुकिया दोषी सु खः धायेबलय् झीहे स्वयम् नेपाःमित जुयाच्वंगु दु । नेपाल संवतयात राष्ट्रिय संवत् धकाः मान्यता बीकेत थुलिमच्छि दँ आन्दोलन न्ह्याकल तर आःतक नं खालि फि लुँ जुइगु बाखं जक घोके याकेफत । अले आःतक नं वहे बाखं घोके याकाच्वना छु याये ? आःतक थुकिं छु जुल ले ? थुकथं फि लुँ जूगु बाखं पत्या याकेधुंकालि नेपाल संवत् अःपुक छ्यलाबुला जुइमाःगु खः तर जुयाच्वंगु मदु । थुकिया चिउताः सुनां यायेगु  वास्तवय् थ्व विषयस बुलुहुँ न्ह्यज्यायेगु लागि दकले न्हापां नेपाल संवतया थःगु हे मौलिकता छु दु ले  वनि थुइके मालाच्वंगु दु । थ्वहे सन्दर्भय् नेपाल संवतया छ्यलाबुला जुयाच्वंगु इलय् नं संक्रान्तिया उल्लेख जुयाच्वंगु दसित नं यक्व हे दु । उकि मध्ये छगू निगू दसूत थथे दु । १. नेपाल संवत् ८१८ या ख्वप मालति चुकया अभिलेखय् थीथी नखःचखःबलय् छु छु सामाग्रीत तयाः पूजा यायेगु धइगु उल्लेख जुयाच्वंगुली 'विस्क्यात संक्रान्ति कुन्हु' धकाः न्ह्यथनातःगु दु । २. नेपाल संवत् ७१० यागु यल मंगलबजारया नरसिंह देगःया अभिलेखय् तिथि मिति प्रकरण् कार्तिक शुक्ल द्वितीया धयाः नं विच्छ संक्रान्ति कुन्हु धकाः न्ह्यथनातःगु दु । ३. नेपाल संवत् ८२९ यागु येँ हनुमानध्वाका तलेजुया कोतः पूजाभःस अंकित अभिलेखय् तिथि मिति प्रकरणय् चैत्रवदि १४ मेख संक्रान्ति अंगारवार कुन्हु धकाः न्ह्यथनातःगु दु । ४. नेपाल संवत् ८२९ यागु येँ हनुमानध्वाका तलेजुया नैवेद्य थलय् अंकित अभिलेखय् तिथि मिति प्रकरणय् पौष कृष्ण १४ मक्र संक्रान्ति धकाः न्ह्यथनातःगु दु । थुपिं अभिलेखया लिधंसा कयाः स्वयेबलय् नेपाल संवत् तिथिया कथं व्यवहार यायेमाःगु संवत् जुयाः व्यवहारिक जुइ मफयाच्वंगु धायेगु उचित खः धयागु जूसा उबले नेपाल संवतया व्यवहार जुयाच्वंगु इलय् नं संक्रान्तिया उल्लेख गथे जुयाः वल धइगु न्ह्यसः दं वइ । 'नागरखण्ड' धाःगु शास्त्रय् धयात कथं संक्रान्तिया अर्थ थथे बियातःगु दु कि सूर्य छगू राशि मेगु राशी वनी । उकिं छु राशी सूर्य च्वंवनी वहे राशिया संक्रान्ति जुइ धयातःगु दु । गुबले सूर्य धनु राशि त्वःताः मकर राशी च्वंवनी उकियात मकर संक्रान्ति धाइ । राशि धइगु १२ गू दु - मेष, वृष, मिथुन, कर्कट, सिंह, कन्या, तुला, बृश्चिक, धनु, मकर, कुम्भ व मीन । यदि मलमास अनला लगे जूसा नं वहे राशि जक दइ धयातःगु दु । मत्स्य पुराणय् नं संक्रान्ति व्रतया वर्णन यानातःगु दु । अथेहे स्मृति कौस्तुभ धइगु शास्त्रय् संक्रान्ति ४ गू कथं ब्वथलातःगु दु । १. निगू संक्रान्ति अयन संक्रान्ति - सूर्य उत्तरायण जुइबलय् मकर संक्रान्ति, सूर्य दक्षिणायन जुइबलय् कर्कट संक्रान्ति । २. निगू संक्रान्ति विषुव संक्रान्ति - मेष व तुला राशी च्वनीबलय् न्हि व चा बराबर जुइ । ३. प्यंगू संक्रान्ति षडशीति मुख - मिथुन, कन्या, धनु व मीन ४. प्यंगू संक्रान्ति विष्णुपरी - वृष, सिंह, वृश्चिक व कुम्भ थुकथं नेपाल संवतय् संक्रान्तिया प्रावधान दयाच्वंगु व संक्रान्तिया अर्थ स्वयेबलय् झीगु नेपाल संवत् चन्द्रमान कथं जक न्ह्यानाच्वंगु संवत् जक खः धायेमिछं । सौरमान प्रावधान नं खनेदयाच्वंगु यच्चुक सीदुगु जुल । यदि नेपाल संवतयात चन्द्रमान कथं न्ह्यानाच्वंगु तिथिया आधारय् न्ह्याइगु जूसा अन अनलाया प्रावधान छाय् वल ? अले संक्रान्तिया प्रावधान नं छाय् खनेदत ? वास्तवय् चन्द्रमान व सौरमान धयागु छगू हे म्वहःया निपाः ख्वाःपाः थें नेपाल संवतया निपाः ख्वाःपाः धाये थें खः । जव झीगु थ्व नेपाल संवतय् नं १२ गू संक्रान्तिया प्रावधान दुसेंलि अन गतेया प्रावधान दु धइगु यच्चुक सीदु । छाय्धाःसा हरेक संक्रान्तियात १ गते धकाः क्वःछी धुनकि झीगु नेपाल संवतया क्यालेण्डर अःपुक दयेके फइगु अवस्था खनेदु । नेपाल संवतया थःगु क्यालेण्डर दयेके मफयाच्वंगुया मतलब थुपिं खँय् ध्वाथुइके मफया जकं मखुला ? गथे - १. नेपाल संवतया मौलिक पहःचहः धइगु शुक्ल पक्ष न्हापां वइ अले कृष्ण पक्ष लिपा वइ । शुक्ल पक्ष न्हापां वइगु जूसेंलि कार्तिक शुल्क पक्ष धुंकाः वइगु कृष्ण पक्ष कार्तिक कृष्ण पक्ष धायेमाः थाय् मंसिर कृष्ण पक्ष धया वयाच्वन । थुकी सुधार यायेमफया जकं खःला ? २. नेपाल संवतया पहःचहः कथं थःगु मौलिकता अमान्तमान खःसेंलि अमान्तमानया प्रावधानयात हे अंगिकार याये मफया जकं खःला ? ३. नेपाल संवतया विशेषता धायेबलय् शुक्ल पक्ष न्हापा कृष्ण पक्ष लिपा धाये थें न्हि न्हापा चा लिपा वइ धइगु मथुया जक खःला ? अर्थात सूर्योदय निसें मेगु सूर्योदय मजूतले छगू दिन धाइ । थ्व खँ थुइके मफया जकं खःला ? ४. नेपाल संवतया वैज्ञानिकता धइगु तिथि कथं चन्द्र वर्षय ३५४ न्हिया छगू वर्ष जुइमाल तर अनलाया प्रावधान नापं कयातःगु जुयाः ३६५ न्हिया छगू वर्ष यानाः हे माने याना वयाच्वंगु खः धयागु ध्वाथुइके मफया जकं खःला ? यदि नेपाल संवतया दुने सुलाच्वंगु थुपिं फुक्क मौलिकतायात अंगिकार याना वनेफु धइगु जूसा थ्व संवतयात राष्ट्रिय संवत् धकाः घोषणा याःगु सार्थक जूवनीगु जुल । मखुला धइगु जूसा दँयदसं फि लुँ जूगु बाखं जक कनाः 'उलिंचिया बाखं थुलिंचा' धकाः जक चित्त बुझे यानाच्वनेगु स्वयां मेगु छुं उपलब्धि जुइ फइमखु धइगु खनेदु ।",http://www.nepalmandal.com/content/10428.html
मोटरसाइकल र्‍याली बिरगंज वन ,"Posted on Fri Nov 26, 2010  9:26 am NST","नेपाल संवत् ११३१ न्हूदँया लसताय् दँय्दसं यानावयाच्वंगु मोटरसाइकल र्‍याली थुगुसी येँनं हेटौंडाजुया बिरगंज वंगु दु । चःमति नेवाः खलः, चःमति, येँ–१५ वडाया ग्वसालय् न्ह्याःगु थुगु र्‍यालीइ थ्यंमथ्यं स्वसःगः मोटरसाइकलं ब्वतिकाःगु दु । थौं सुथय् थनया शोभा भगवतिइ येँ महानगरपालिकाया कार्यकारी अधिकृत आनन्दराज पोखरेलजुं त्वाःदेवाय् मत च्याकाः र्‍यालीया उलेज्या यानादीगु ख: । नेपाल भाषा मंकाः खलः, येँया नायः पद्मरत्न तुलाधार व मू छ्यांजे नरेश वीर शाक्य नापं अष्टलक्ष्मी शाक्य व राजेन्द्र श्रेष्ठिपंसं नं रिवन चानां मंकाः उलेज्या यानादीगु खः । मकवाना बिस्कुट प्रा.लि.या कृष्ण बहादुर श्रेष्ठं ब्वति कयादीपिं सकलसित खेँय् सगं बियाः भिंतुना बियादीगु खः । र्‍यालीयात फंपिइ तःधंगु लसकुस याइगु ज्याझ्वः दु । र्‍याली थौं हे हेटौंडा जुयाः बिरगंजय् थ्यनीसा अन कन्हय् तःजिक नेवाः भ्वय् जुइगु व टाउन हलय् थीथी साँस्कृतिक ज्याझ्वः क्यनीगु ग्वसाखलकं जानकारी ब्यूगु दु ।  र्‍याली कंस येँय् लिथ्यनी ।",http://www.nepalmandal.com/content/11101.html
ज्यापु दिवसया लसताय् हिदान व पाँय्म्वहः बिमोचन ,"Posted on Sat Dec 4, 2010  5:12 pm NST","न्हय्क्वःगु राष्ट्रिय ज्यापु दिवस-२०६७ या लसताय् सनिवाः सुथय् हिदान ज्याझ्वः जुल । येँ महानगर पालिकाया कार्यकारी प्रमुख आनन्दराज पोखरेलं ब्लड ब्याग व प्रसंशा पत्र लः ल्हाना हिदान ज्याझ्वः न्ह्याकूगु खः । हिदान ज्याझ्वः न्ह्यः ज्यापु दिवस समारोह समितिया कजि रामकृष्ण महर्जनया सभापतित्वय् जूगु औपचारिक ज्याझ्वलय् मूपाहां पोखरेल नापं महेन्द्र विलाश जोशी प्रयागराज सिं सुवाल चक्रमान डंगोल नापंयापिन्सं थःगु नुगः खँ तयादीगु खः । ज्याझ्वः लिपा सच्छि व न्हय्म्हेसिनं हि दान याःगु खः । हिदान ज्याझ्वः क्वचायेका वहःया पाँय्म्वहः विमोचन व 'यःमरि पुन्हि व राष्ट्रिय ज्यापु दिवस' बिषयक अन्तरकि्रया ज्याझ्वः न्ह्याःगु खः । संस्कृतिमन्त्री डा मिनेन्द्र रिजालया मूपाहाँसुइ न्ह्याःगु न्हापांगु चरणया ज्याझ्वलय् संस्कृतिविद् बलदेव जुजु, देशय्मरु झ्याःया सम्पादक प्रदीपमान श्रेष्ठ, इमेज च्यानलया महाप्रवन्धक रघुवीर मानन्धर व लुम्विनी बौद्ध विश्वविद्यालयया प्राध्यापक प्रा. डा. खड्गमान श्रेष्ठपिन्सं 'यःमरि पुन्हि व राष्ट्रिय ज्यापु दिवस' बिषयसं ध्वाथुइका ब्यूगु खः । वसिवे न्ह्यः ज्यापु संस्कृति विकास कोषया न्वकू जुजुभाइ डंगोलं ज्यापु संस्कृति विकास कोषया पलिस्था व थनं यानावयाच्वंगु ज्याझ्वःया बारे जानकारी बियादीगु खः । निगूगु चरणय् न्ह्याःगु ज्याभुवलय् मूपाहाँ संस्कृतिमन्त्री डा. मिनेन्द्र रिजालं यःमरि पुन्हि व ज्यापु दिवसया लसताय् वहःया पाँय्म्वहः विमोचन यानादीगु खः । विमोचन लिपा पर्यटन वर्ष २०११या सचिवालय संयोजक योगन्द्रमान शाक्य चक्रमान डंगाल सभासद् नविन्द्रराज जोशी व मूपाहाँ डा. रिजाजं भिंतुना न्वचु बियादीगु खःसा ज्याझ्वःया कजि पूर्णनारायण महर्जनं सुभाय् न्वचु बियादीगु खः । न्हिनय्या ज्याझ्वः नं ज्यापु दिवस समारोह समितिया कजि रामकृष्ण महर्जनया सभापतित्वय् जूगु खः ।",http://www.nepalmandal.com/content/11243.html
भिजिट नेपाल २०११ प्रवर्द्धनया निंतिं सियाटलय् ज्याझ्व: ,"Posted on Mon Jan 31, 2011  11:51 am NST","थौंकन्हय् भिजिट नेपाल २०११ या प्रवर्द्धनया निंतिं नेपा:पिने यक्व ज्याझ्वः न्ह्यानाच्वंगु दु । थ्वहे झ्वलय् अमेरिकाया सियाटल शहरय् छगू तःधंगु ज्याझ्व : ग्वसा: ग्वयेत्यंगु  दु । नेपाल सियाटल सोसाईटीया ग्वसलय् फेब्रुवरी २० आइतवाः  खुन्हु जुइगु उगु ज्याझ्व: सियाटलया द माउन्टेनर्सय्  जुइगु खँ ग्वसा: खल: पाखें यात जानकारी बिउगु दु । उगु ज्याझ्व: अमेरिकाया लागि नेपाःया राजदूत डा. शंकर प्रशाद शर्माया प्रमुख आतिथ्य न्ह्याइगु अले सगरमाथा गये धुंकूपिं पर्वतारोहीत लाक्पा शेर्पा, सगरमाथा गःम्ह न्हापांम्ह अमेरिकी नागरिक जिम व्हिटकर अले मेमेपिं शेर्पात नापं खँल्हाबल्ला नं जुइगु धाःगु दु । सोसाईटीया धापू कथं सगरमाथा अले शेर्पा तय्गु बारे तयार यानातःगु छगू वृत्तचित्र नं क्यनीगु ज्याझ्व: दु ।",http://www.nepalmandal.com/content/12486.html
कंसाकार विरुद्धया कारवाही खारेज यायेत नेवाःतय् माग ,"Posted on Wed Mar 2, 2011  4:05 pm NST","नेपाल वायु सेवा निगमया निलम्बित कार्यकारी निर्देशक सुगतरत्न कंसाकार विरुद्धया कारवाही खारेज यायेत व वय्कःयात तत्काल त्वःतेत नेवाःतय्सं माग याःगु दु । नेवाः स्वायत्त राज्य मंकाः संघर्ष समिति, नेपाः राष्ट्रिय पार्टी नापं नेपाल लोकतान्त्रिक नेवाः संघं विज्ञप्ति पिथना कंसकारयात षडयन्त्र व वदनियतपूर्ण तरिकां मुद्दा चले यानाः हिरासतय् तयातःगु प्रति विरोध प्वंकूगु दु । संघर्ष समितिया सचिवालय कजि मल्ल के. सुन्दरं छगू विज्ञप्ति पिथना कंसाकार थंज्याम्ह स्वच्छ व निशकलंक छवीया मनूयात जहाज माफिया व कमिशनखोरतय् मिलिभगत व सुनियोजित षड्यन्त्र अन्तर्गत मखूगु द्वपं बियाः कानूनी फन्दाय् तक्यंकेत स्वःगु द्वपं बियातःगु दु । विज्ञप्तिइ कंसकारयात अविलम्ब त्वतेत व वय्कः विरुद्ध न्ह्याकातःगु कारवाही खारेजीया माग नं यानातःगु दु । नापं न्यायया पक्षय् दनाः कंसाकारया पक्षय् जुयाच्वंगु सतक कन्द्रीत आन्दोलनय् थःपिनिगु पूर्ण समर्थन व ऐक्यबद्धता जाहेर याःगु दु । उखे लोकतान्त्रिक नेवाः संघं कंसाकार थज्याःम्ह इमान्दार व सक्षम व्यस्थापकयात फसे यानाः नेपाःया ढुकुटीं थःगु राज यायेचाहे जूपिं कमिशनखोरतय्गु षड्यन्त्र कथं कंसकार फसे जूगु धासें विशेष अदालतं वय्कःयात कुनेत ब्यूगु आदेशया विरोध याःगु दु । संघया नायः सानुराजा शाक्यं पिथंगु विज्ञप्तिइ राज्याया उच्च पदस्थ तहया नेवाः समुदायया मनूतय्त सखाप यायेगु षड्यन्त्रया शिकारय् सुगतरत्न कंसाकार नं लाःगुला मखुला धइगु आशंका नेवाः समुदायलय् ब्वलंगु खँ न्ह्यथनातःगु दु । नापं थज्याःगु षडयन्त्र तुरुन्त बन्द मयाःसा नेवाः समुदाय सुम्म मच्वनीगु ख्याच्व नं संघं ब्यूगु दु । थ्वहे झ्वलय् नेपाः राष्ट्रिय पार्टीं नं छगू विज्ञप्ति पिथना पूर्वाग्रही रुपं कंसकारयात कारवाही याःगु धासें सुनियोजित रुपं जूगु कारवाही प्रक्रिया खारेज यायेत माग याःगु दु ।",http://www.nepalmandal.com/content/12895.html
विराटया लुँबुदिं तःजिक हनेगु तयारी ,"Posted on Sat Sep 24, 2011  8:33 pm NST","विराट नेपालभाषा साहित्य सम्मेलन थ्वहे कौलाथ्वः द्ववादसी  व तृयोदशी खुन्हु तःजिक हनेत तयारी जुयाच्वगु दु । गुथिया लुँ बुदिं तःजिक हनेत माःगु पूर्वतयारी जुयाच्वगु खँ विराट नेपालभासा साहित्य सम्मेलन गुथिया नायः भाजु त्रिरत्न शाक्य यात कनादिल । ख्वपया लाय्‌कुलिइ जुइगु थुगु सम्मेलनलय् सांस्कृतिक ब्वज्या नाप थुगुसिया विशेष ज्याझ्वः कथं द्वादसी खुन्हु अभिनन्दन, सिरपा व भिंतुना न्वचु, अले तृयोदशी खुन्हु विराट सम्मेलनया पुरस्कृत च्वमि व  हनेबहःपिनि विशेष साहित्य सम्मेलन, व सनिलय सांस्कृतिक ब्वज्या व ह्याउँबाला तपं पौ पिथनेगु धयादीगु दु । विराट गुथिया लुँ बुदिं दँ थीथी ज्याझ्वः यानाः हनेगु झ्वलय् विराट गुथिया इतिहास नं पिथनेगु ज्या जुयाच्वंगुलिं विराट गुथि नाप स्वापू दुगु दस्तावेज सिरपाः त्याःगु च्वसुत, किपा आदि बियाः ग्वाहालि यानादीत गुथिं इनाप नं याःगु दु ।",http://www.nepalmandal.com/content/16410.html
न्ह्यात बिस्काः जात्रा ,"Posted on Sun Apr 10, 2011  4:11 pm NST",ख्वपय् हनीगु विस्का जात्रा थनिंनिसें विधिवत रुपय् सुरु जूगु दु । न्हू दँया प्यन्हू न्ह्यः न्यातपौ देगः न्ह्यःने भैलद्यःयात रथय् विराजमान याका जात्रा सुरु यात । थौंया रथजात्राया नितिं तौमढिइ तान्त्रिक विधि कथं निखः रथ दयेकूगु खः । थहने व क्वहने त्वाः याना निगू त्वालय् रथजात्राया नितिं रथ सालाच्वंगु दु । गुगु त्वालय् रथ साल उगु त्वलाय् थौं जात्रा जुइ । थहने रथ साल धाःसा सुकुलढोका गोलमढी दत्तात्रय तक रथजात्रा याना हाकनं तौमढि हया जात्रा क्वचायेकीसा क्वहने रथ साल धाःसा नासना वंशगोपाल तखापुखु व कोन्हेटोलय् रथजात्रा याना हाकनं तौमढी त्वालय् थ्यंका जात्रा क्वचायेकी । थुगु जात्राया नितिं थौं रथया न्ह्यःने ब्वय् खुपू खिप व ल्यूने प्यंपू खिपः तयातःगु खः । थहने व क्वहने त्वालय् रथ साला जात्रा यायेगु होड न्ह्यानाच्वंगु दु । थौंया दिं थुगु जात्राय् अप्वः अप्पां कयेका ल्वापू जुइगुलिं थ्व जात्रायात अप्पां कयकेगु जात्रा नं धायेगु याः । तर थुगु दँय् सुरक्षा ब्यवस्था कडा याःगु दुसा थीथी क्लवपाखें व स्थानिय याना निसःया ल्याखय् स्वयमसेवक परिचालन याःगु दु । थनिनिसें सुरु जूगु विस्का जात्रा ख्वप नापं थिमि नगदेश बोडे टिगनि खंपु टोखा आदि थासय् नं हनी । वि अथेधयागु सर्प याःगु लसताय् हनावयाच्वंगु बिस्का जात्रायात विश्वयात्रा नं धायेगु याः । पुलांगु अभिलेखय् बिस्का जात्रायात विश्वयात्रा धका न्ह्यथनातःगु दु ।,http://www.nepalmandal.com/content/13393.html
सोथेबीजय् नेपाःया पौभाःपाखें न्हूगु रेकर्ड ,"Posted on Wed Jun 22, 2011  9:37 am NST","लण्डनय् च्वंगु सोथेबीज लिलाम बजारय् नेपाःया पौभाःपाखें दक्षिण एसियाली देय्तय् चित्रकलाय् न्हूगु रेकर्ड कायम याःगु दु । वंगु जुन १ तारिख कुन्हु विश्वया प्यंगूगु पुलांगु लिलाम बजार सोथेबीजय् झिंप्यंगू शताब्दीया नेपाःया 'बसुधारा मण्डला' ८ लख, २५ हजार, निसः व न्यय्गू पाउण्ड (९ करोड ६५ लख)य् लिलाम जुयाः न्हूगु रेकर्ड कायम यायेत ताः लाःगु खः । बसुधारा मण्डला जुजु जय अर्जुना देव(१३५१-१३८२)या पालय् सन् १३६५सं कलाकार जसराजा जिरिलां च्वयादीगु खः । पौभाः दुने कलाकार जिरिलां थःगु ल्हाःचिं नापं मिति नं उल्लेख यानातःगुलिं थुकियात नेपाःया हे न्हापांगु मिति उल्लेख यानातःगु पौभाः कथं कयातःगु दु । जिरिलाया बारे आपालं इतिहास मदुसां वय्कःया चित्रकलायात स्वनिगः दुनेया पुलांगु हिन्दु व बौद्धतय् उतकृष्ट व महत्वपूर्ण चित्रकला कथं कायेगु याः । नेवाः बौद्धमार्गी द्यः बसुधारायात दथुइ तयातःगु पौभालय् थीथी संस्कार, परम्परागत बाजं व प्याखँत च्वयातःगु दु । थुगु पौभाः लिपा हे नेवाःतय् पौभाः चीन लगायत देशय् तकं प्रसिद्ध जूगु खँ इतिहासय् न्ह्यथनातःगु दु । उगु पौभाः हार्वाड विश्वविद्यालयया विद्वान स्टुअर्ट केरी वेल्चया 'भारत व इस्लामिक चित्रकला संग्रह'लय् तयातःगु खः । बसुधारा मण्डलां न्हूगु रेकर्ड कायम यायेवं लिलाम यानाः मुंकूगु वेल्चया मुंक्क संग्रहया ध्यबा ८ मिलियन पाउण्डं अप्व जुयाः नीगुंगू मिलियन पाउण्ड थ्यंगु दु । सन् २००८य् वेल्च मदयेधुंकाः वय्कलं मुंकातःगु दक्षिण एसियाली देय्तय् चित्रकला हार्वड विश्वविद्यालययात लःल्हाःगु खः । लिपा विश्वविद्यलायं उगु चित्रकलात छगू लिपा मेगू लिलाम यानाः मीगु सुरु याःगु खः ।",http://www.nepalmandal.com/content/14777.html
तोखाया इतिहास व विस्काः नखः ,"Posted on Fri Apr 13, 2012  3:47 pm NST","- निद्वः दँ निसें थःगु कृति व स्वाभिमानयात कःघानाः आःतक नं अस्तित्वय् दुगु नेवाः वस्ती खः, तोखा । थःगु हे मौलिक व ऐतिहासिक महत्वं जाःगु तजिलजि दूगु नेवाः लागा खः, स्वनिगः । स्वनिगः दुने हे येँया रत्नपार्कं ९.५ किलोमिटर व सामाखुसी चक्रपथं ४ किलोमिटर उत्तरपाखे शिवपुरी राष्ट्रिय निकुञ्जया क्वसं च्वंगु ऐतिहासिक व प्राचीन नेवाः वस्तीया नां खः, तोखा । थनया किरातकालया शिलालेख, लिच्छविकालिन आलेख व मल्लकालिन कलात्मक कृतिपाखें थनया महत्व फुकसिया न्ह्यःने ब्वयाबिउगु दु । उगु हे ऐतिहासिक लागाः छगू जात्रा हे जात्राया शहर खः । थनया हरेक पर्वं थनया मौलिक प्राचिनता क्वतुकः म्वाकातयेगु नापं विविध सांस्कृतिक पर्वं मनूयात इमिगु नैतिक आदर्श व जिम्मेवारीयात बोध याकेगु ज्या जुयाच्वंगु दु ।  तोखा येँया उत्तरीय नेवाः बस्ती मध्ये दकलय् सांस्कृतिक रुपं तःमिगु शहर खः । तोखा थः हे मौलिक परम्परा व संस्कृतिइ तःमि नेवाः वस्ती खः । थन झिनिला हे थीथी नखः चखःत हनेगु ज्या जुइ । अज्याःगु हे थीथी नखःत मध्ये न्ह्यःने वयाच्वंगु छगू महत्वपूर्ण व न्ह्यइपुसेच्वंगु नखः खः, विस्का जात्रा । थुगु जात्रा विक्रम संवतया न्हूदँ या न्हापांगु न्हि बैशाख १ गते अर्थात खायुगु संल्हु कुन्हु निसें न्ह्यानाः बैशाख ४ गते क्वचाइ । थुगु नखःया झ्वलय् तोखाय् च्वंगु सपनद्यः, चण्डेश्वरी, भगवती गणेद्यः, क्वःगु गणेद्यः, पिगंद्यः (इण्द्रायणी), महाद्यः व संसद्यःयात खतय् तया बाजं थाना धुमधाम नक्सां  सिन्ह जात्रायासें तोखा दे चाहिइकी । तोखाया विस्का जात्राया बारे थीथी बाखँ न्यने दु । उकिसनं इतिहासय् सुलाच्वंगु तथ्यया लिधांसय् दुगु छपु बाखँ प्रसिद्ध जू । थुगु बाखँ जक मखया तोखाया निद्वः दँ न्ह्यःया इतिहास नं खः । थुगु खँयात खोज अनुसन्धान याये फत धाःसा अझ नं यक्व खँत लुइफु । थ्व जात्रा गथे यानाः हनि धका थन छसिकथं न्ह्यब्वयाच्वना - न्हापा न्हापा तोखाया उत्तर पश्चिम क्षेत्र गुकियात उगु इलय् भिग्मल राज्य नं धइथु जुयाच्वन । उगु राज्यय् छम्ह न्यायीक गुणवान जुजु भिग्मल दु जुल । जुजु भिग्मल मचा वलय् निसें हे उगु राज्य स्वतन्त्र रुपं चले जुयाच्वंगु व अनया नागरिकतनाप दुःख कष्टया साक्षि च्वना तःधि जुल । भिग्मलया अबु सिइ धुंका थःगु ल्हातय् राज्य सत्ता वेयधुंका जुजु भिग्मलं उगु राज्यय् च्वंपि फुक्कं जनताया सुरक्षाया निंतिं च्वनेगु थाय्या व्यवस्था यानबिल । थुगु ज्यां यानाः जुजु भिग्मल नापसं च्वंगु राज्यय् तकं लोकप्रिय जुल । अज्याःगु व्यवस्था खनाः नापसं च्वंगु राज्यया जनता नं इमिगु राज्यय् अज्याःगु हे व्यवस्था यानाः बिइत जुजु भिग्मलयात बारम्बार सःताच्वन ।  न्यायवान जुजु भिग्मलं युद्ध याःयां उगु राज्य त्यकाकाल । अले थःगु राज्य थें हे युद्ध यानाः त्याकूगु थासय् नं जुजु भिग्मलं उकथं हे जनताया सुरक्षाया निंतिं बासया व्यवस्था यानाबिल । जुजु भिग्मलं त्याकूगु राज्यय् छगू कथं नमुना ज्यायात येँया उत्तरी लागाःयात “चार सय तोखा, सात समय फेरा” धकाः धायेगु यात । थुगु लागाय् दुगु फुक्कं नेवाः वस्तीइ तोखाया थें झलक बिउ । भाय्, संस्कृति व पर्व समान दु । थन त्याकूगु न्हय्गु राज्य मध्ये प्यसः-प्यसः छेँखाःया वस्ती जुजु भिग्मलं पलिस्था यात । छन्हु विष्णुद्यः व शनिया दथुइ थःथः दथुइ सु तःधम्ह धाइगु खँय् ल्वापु जुल । शनिं थः विष्णु सिवें तःधंम्ह जूगुलिं लुँया सिहासन थःत देयमाःगु धाकाः विद्रोह यात । निम्हसिया सिया दथुइ ल्वापुया समाधान यायेत न्याय निसापय निपुर्ण जुम्ह जुजु भिग्मलया थाय् वना थुगु खँ ब्याकेगु क्वःछित । विष्णु व शनि जुजु भिग्मलया राज्यय् वन । अन जुजु भिग्मलं विष्णुयात लुँयागु सिंहासन व शनियात नंयागु सिंहासन फेतुकुसें आतिथ्य सतकार यात । विष्णु व शनि नं इमिगु ल्वापु जुयाच्वंगु विषय समाधान यायेत इनाप यात । अले जुजु भिग्मलं थः गु सिंहासनय् च्वनाच्वंगु खः वःहे कयादिसं धाका धाल । शनिनं थःत नं याःगु सिंहासनय् लानाच्वंगु धासें तसकं तंचाल । अले शनिनं थःत अन्याय जूगु धासें भिग्मल राज्यय् आर्थिक खडेरी, प्राकृतिक प्रकोप व मानवीय क्षतिया प्रपञ्चया सृष्टि यात । उकीया लिच्वः कथं जुजु भिग्मलं थःगु राज्यय् च्वने मफया नापसं च्वंगु राज्यय् शरण काः वनेत बाध्य जुल । जुजु भिग्मलं नापसंया राज्यया जुजु याके थःत ज्या बिइत इनाप यात । तर भिग्मल जुजु जूगुलिं छु ज्याः बिइगु मसिया थः काय् राजकुमार स्वयेगु ज्या बिल । उम्ह राजकुमार तसकं खोइम्ह जुयाच्वन । खोइबलय् जुजु भिग्मलं कोठाया अंगलय् यखाना तःगु ध्वँया छ्योनय् क्यनाः 'काः ध्वँ वला न्हां' धकाः ख्याना राजकुमारयात सुंकच्वंकेगु यात । छन्हु अथेहे राजकुमार खोयाच्वंगु इलय् 'ध्वँ वल न्हि' जक छु धाःगु खः, शनि ध्वँके दुबिना वयाः राजकुमारयात नयाबिल । वयां लिपा राजकुमारया मां-अबु वल । राजकुमारया बारे खँ जुल, तर, जुजु भिग्मलया खँय् विश्वास मयात । लिपा थःगु काय् धाथें मदुगु सीवं जुजु भिगमलया ल्हाः तुति पाला उगु देसं पितिना छ्वल । जुजु भिगमलया अज्याःगु अवस्था खनाः वयाः लानीं तसकं नुगः मछिंकल । उगु इलय् काशीद्यः चाःहिउ हिउं भिग्मल राज्यय्  थ्यंकवल । यक्व हे ताःन्ह्वल धकाः बुगालय् च्वंगु लः त्वनाः पलख आराम यात । उगु इलय् काशीद्यःयात सितल यायेगु निंतिं वा वल उकीया काशीद्यःयात भिग्मल राज्यया जनतां वःगु वाः हे मचाल । जुजु भिग्मलं राज्य याये मफुगुलिं उगु राज्ययात मनूतय्सं सम्मान यायेगु त्वःतल । जुजु भिग्मल छगू फलचाय् च्वनाः च्वंगु इलय् जवा (गोठालो) मस्तय्सं की ल्हाः व पःपु त्वःथला न्ह्यःनेसं च्वंगु बुलाय् वानछ्वल । तर छुं ई लिपा हे उगु कीया न्हापाथें ल्हाः व पपु जाःया  ब्वयाः वन । थुगु अजु चायपुगु दृश्य खनाः जुजु भिग्मलया नुगलय् छगु न्हूगु आशा जाःया वल । थन छक्व उगु बुगालय् दुने वनेखंसाः न्हापाया थें ल्हाः तुति दइगु बिचाः यात । अले अन म्हिता च्वंपि मस्तय्त सःता धाल, 'जितः नं छक्वः बुगालय् थुनाः बिउ ।' अले छम्ह मचां जुजु  भिग्मलयात कथिं तुयाः बुगालय् घ्वानछ्वत । लिपा लखं पिहांवःगु वलेय् जुजु भिग्मलया मदुगु ल्हाः तुति हानं बुयाः वल । न्हापा थें हे बांलागु म्ह दत । थुगु आशर्चय खनाः जवा वयाच्वंपिं मस्त अजुचाल । थुगु खँ  फय् थें उखे थुखे प्रचार जुल । अले उगु देय् व जःख देय् च्वंपि अपाङ्ग व अशक्तपिं अन म्हो जूजूं वन । उखे थः भातयात मालेत जुजु भिग्मलया कला उखेथुखे जुयाच्वन । छन्हु लँय् बांलाम्ह ल्याम्ह मिजंयात नापलाइ । उम्ह मिजनं जि छंगु भात धाइ । तर लानी पताय् मयायेवं अन नापसं च्वंपिं मस्तय्त न्यनी । लिपा फुक्कं खँ कनेधुंकाः लानीं उम्ह मिजं थः हे भात जूगु स्वीकार याइ । उखे भिग्मल राज्यया जनतातय्सं जुजु भिग्मलयात हाकन थःगु देया जुजु यानाः राज्य याके बिइ । छु दँ राज्य याये धुंकाः अन धें दुःख बिल । धें नं मुक्त यायेत जनतां  जुजुयात इनाप याइ । जुजुं खुसि पारी धें वइ मखु धासें खुसि पारी योजना  यानाः वस्ती वसेयात । आः यागु पञ्चेतार(भिल्ली अर्थात भिग्मल),  न्हापाया भिगमल जुजुया राज्य व जुजु भिगमलं खुसि पारी वसे याःगु वस्ती हे तोखा खः । छन्हु म्हगसय् छम्ह मनूयात तोखाया सिद्धपोखरीया लिकसंच्वंगु द्यः नं - 'खत देकाः जित काःवा, जिं छंगु मनोकामना सिद्ध यानाः विइ' धकाः धाल । अले उम्ह मनूखं सःथें मसःथें खाइगु संल्हु अर्थात बैशाख १ गते द्यःयात खतय् तयाः तोखा देय् चाहिकाः हाकन अन हे तेयत स्वःगु इलय् छथाय् वनः खःयात संके हे मफुत । न्ह्याकू हे याःसां संके मफेवं अन लिपा नशद्यः लिकसं दिकल । थुकथं तोखाया विस्का जात्रा न्हयाःगु खः । थुकथं म्हगसय् थुगु जात्रा यायेमाः धकाः धाःगु जूगुलिं सिद्धि पुखुतिर्थया नां सपनतिर्थ धकाः तःगु खः । तोखाया सपनतिर्थया सिद्धि पुखुतिर्थय् म्वःल्हुत धाःसा रोग लनिगु जनविश्वस दु । थुकथं न्ह्याःगु मेलाय् बुलहुं भक्तजनत अप्वया वन । अन लिपा मेलायात व्यवस्थि व सुविधा विइगु निंतिं गुठिया स्थापना जुल । पुखु यचुकेगु द्यःयात समायायेगु ज्या नं न्ह्यात ।",http://www.nepalmandal.com/content/18660.html
थौं जावलाख्यलय् भोटो क्यनीगु ,"Posted on Tue Jun 28, 2011  12:29 pm NST",नेपाःया दकले ताःहाकःगु जात्रा कथं कयातःगु बुंगः करुणामयया रथजात्रा थौं भोटो क्यना क्वचायेकेत्यंगु दु । सरकारं भोटोजात्राया लसताय् थौं स्वनिगलय् सार्वजनिक बिदा तकं बिइगु निर्णय याःगु दु । गुठी संस्थान यलया कथं थौं सनिलया न्याता इलय् राष्ट्रप्रमुखया हैसियतंं राष्ट्रपति डाक्टर रामवरण यादवया उपस्थितिइ भोटो क्यनी । यलया जाउलाख्यलय् जुइगु भोटो जात्रा ज्याभुवलय् राष्ट्रपति उपराष्ट्रपति प्रधानमन्त्री सभामुख प्रधानसेनापति नापंया पिनिगु ब्वति दइगु धाःगु दु । उगु भुवलय् हनुमानध्वाखा दरवारं वईपं गुरुजुया पल्टनं हर्षबढाइ याइसा नेपाली सेनाया टुकडीं सलामी बिइगु ज्याभुवः दु । भोटोजात्रा क्यनेत यलया म्वाःद्यः कुमारीयात नं स्वकेहइ । वंगु बैशाख शुक्ल चौंथी अथेधयागु बैशाख २४ गते यलया पुल्चोकं सुरु जूगु बुंग करुणामयया रथजात्रा गाःबहाल मंगः लुँहिति चक्रबहील लगनखेल जुया आइतबाः ज्यावलाख्यः थ्यंकेहःगु खः । बुंगः करुणामय नापं चक्वाःद्यः जटाधारी लोकेश्वर मीननाथया नं जात्रा जुइ । थौं भोटो क्यनेधुनेवं बुंगः करुणामययात खटय् तया बुंगय् च्वंगु देगलय् तयेयंकी ।,http://www.nepalmandal.com/content/14878.html
मां लुमंकेगु दिं मातातिर्थ औंशी (मांया ख्वाः स्वयेगु औंशी) ,"Posted on Sat Apr 21, 2012  9:43 am NST","थौं चउलागा औशी अथेधयागु मांया ख्वाः स्वयेगु औंशी मातातीर्थ औंशी । परम्परा कथं जन्म ब्यूम्ह मांयात श्रद्धापूर्वक आदर व सत्कार याना थुगु पर्व हनाच्वंगु दु । थौंया दिं मांया ख्वाः स्वया मांयात श्रद्धापूर्वक ख्यें सगं बिया साःगु भिंगु मरिचरि, सिसाफल नापंया नसाज्वलं नकेगु अथेहे वसः नापंया द्वहलपा बिया मां पाखें आशिर्वाद कायेगु चलन दु । थौंया दिं मामं ब्यूगु आशिर्वादं काय्म्ह्याय् पिनिगु कल्याण जुइगु जनविश्वास दु । थौं सुथंनिसें मांया ख्वाः स्वयेगु नितिं ये“ नापं देय् न्यंकं चहलपहल खनेदु । मां मदुपिन्सं थौं येँया मातातीर्थ कुण्डय् म्वः ल्हुया श्राद्ध यायेगु परम्परा दु । येँ नं च्यागू किलोमिटर पश्चिमय् च्वंगु मातातीर्थ कुण्डय् थौं श्राद्ध याःवःपिनिगु भीड हे जूगु दु । मां मदुपिन्सं सुथंनिसें मांया लुमन्तिइ मातातीर्थ कुण्डय् म्वः ल्हुया द्यःया दर्शन यातधाःसा पुण्य प्राप्त जुइगु विश्वास दु । थौंया दिं मां पाखें तापानाच्वंपिं काय्म्ह्याय्पिन्सं थः मांया किपा फेशबुकय् तया मांयात लुमंकेगु ज्या तकं यानाच्वंगु खनेदु । इमेल इन्टरनेटया माध्यमं देशं पिने पिहा“वनाच्वंपिं व विशेष कारणं मां पाखें तापानाच्वंपिसं मां यात लुंकागु आभास बियाच्वंगु खः । अथेहे इहिपा याना वनाच्वंपिं म्ह्याय् मस्त थौं विशेष लिमलागु अवस्थाय् खनेदु, मांया ख्वाः स्ववनेगु नितिं । येँ नापं स्वनिगःया मरिपसः नापं फलफुल पसलय् तकं उलि हे भीड जुयाच्वंगु दु ।",http://www.nepalmandal.com/content/18706.html
बेपत्ता महर्जनयात सार्वजनिक यायेत दबाब र्‍याली पिथन ,"Posted on Tue May 1, 2012  10:05 am NST",'छोरीमैया खोजी दवाब समूह'या संयोजक राम बहादुर डंगोलं प्रत्येक नागरिकयागु जिम्मा राज्यं कायेमाःगु धयादिसें जातिया लिधंसाय् भेदभाव मयासें निला न्ह्यःनिसें तनाच्वंम्ह महर्जनयात याकनं स्वयां याकनं सार्वजनिक यायेत इनाप यानादिल । निला न्ह्यःनिसें बेपत्ता जुयाच्वंम्ह छोरीमैया महर्जनयात सार्वजनिक याकेगु लागि दबाब बीत शनिवाः येँय् ग्वसाः ग्वःगु दबाब राय्लियात सम्बोधन यानादिसें समूहया संयोजक नापं ज्यापु महागुथि येँ महानगर समितिया नायः राम बहादुर डंगोलं प्रधानमन्त्री नापं थी थी निकायस ज्ञापनपौ बियाः सार्वजनिक यायेत इनाप याःसां आःतक नं पहल मयाःगुलिं थुकथं दबाब राय्लि यायेमाःगु खँ धयादिल । थुगु सांकेतिक दवावयात नं वास्ता मयात धाःसा अझ सशक्त कथं न्ह्याःवनेगु धयादिल । ज्याझ्वलय् नेवाः जागरण मंचया नायः सुजीव बज्राचार्यं बेपत्ता जुयाच्वंम्ह महर्जनयात मालेत अलग हे आयोग दयेकेत माग यानादिसें राज्यं छुं न्हि दुने पहल मयाःसा आमरण अनशन च्वनेगु ज्याझ्वः यायेगु सहलह जुयाच्वंगु धयादिल । अथेहे दबाब समूहया सल्लाहकार विद्या सुन्दर शाक्यं थःपिं शान्तिपूर्ण ज्याझ्वःपाखें हे सरकारयात मालेत दबाब बियाच्वनागु खँ न्ह्यथनादिसें महर्जन बेपत्ता जुगूया जानकारी थी थी निकायस नापं प्रधानमन्त्रीयात तकं जानकारी बिउगु निला दयेधुंकाः नं सरकारं वेवास्ता यानाच्वंगुलिं थुकी गनं सुरक्षा निकायया मिलोमतो जक दुगु खःला धकाः शंका यानादिल । ज्याझ्वलय् बेपत्ता जुयाच्वंम्ह महर्जनया म्ह्याय् सुभद्रा महर्जनं थःपिनिगु छगू हे जक माग धइगु बेपत्ता जुयाच्वंम्ह मांयात सार्वजनिक याकेगु धयादिसें थुकी पहल यायेत सकसित इनाप यानादिल । येँ महानगर पालिकाया जैशीदेवलय् च्वनादीम्ह छोरीमैया महर्जन वंगु २०८६ फागुण १६ गतेनिसें तनाच्वंगु खःसा वय्कःयात सार्वजनिक याकेगु लागि थौं येँया बसन्तपुरं दबाब र्‍याली पिथंगु खः ।,http://www.nepalmandal.com/content/18765.html
बालकृष्ण श्रेष्ठ मन्त ,"Posted on Tue Jun 26, 2012  9:50 am NST",ताः ई न्ह्यवनिसें समाजसेवाय् पानादीम्ह सक्वया नेपालभाषा कार्यकर्ता व समाजसेवी बालकृष्ण श्रेष्ठ  मन्त । पंचायतकालनिसें सक्वय् राजनैतिक जागरण हयेगु ज्याय् नापं नेपाल भाषाया आन्दोलनय् पानादीम्ह वय्‌कः भाषा साहित्य मुंज्या खलः सक्वया वर्तमान न्वकु व नेवाः हना सिरपाया छम्ह संस्थापक दुजः खः । सक्वया लप्सेफेदी व नाङ्लेभारेया तामाङ व मेपि बासिन्दातय्‌त शिक्षा बिइगुलिइ वय्‌कःया तःधंगु योगदान दु । वय्‌कः कालिकाशरण उच्च माध्यामिक विद्यालयय् ताः ई न्ह्यःनिसे प्रधानाध्यापक जुया च्वनादीम्ह खः ।,http://www.nepalmandal.com/content/18987.html
गुता बूबःया त्वनेगु साःगु ज्वलं क्वाति ,"Posted on Thu Aug 2, 2012  4:18 pm NST","विस्कं विस्कं अर्थ दुगु निगः खँग्वः क्वाः व ती स्वाना दयेकातःगु मंका खँग्वः क्वाती खः । क्वाः धइगु क्वाःगु ज्वलं व ती धइगु झोल, थुपिं निगः खँग्वःया मंका खँग्वः क्वाती खः । क्वाती गुँलाया पुन्हि अथेधइगु गुँपुन्हि कुन्हु विशेषयाना नेवाः समुदायं त्वनेगु यानावच्वंगु खनेदु । थज्यागु क्वाःगु त्वनेगु ज्वलं गब्लें निसें त्वनेगु यात धैगु ऐतिहासिक दसू आः तक मलूसां परापुर्व कालनिसें नेपाः गाःया नेवाःतयेसं आःतक त्वना वःगु धइगु यक्वः मनूतयेगु धापु दु । ई कथं थीथी नखःचखः हना ई ल्वयेक थीथी नसा ज्वलं नयेसःपिं नेवाःतयेसं त्वनेगु यानावःगु क्वाती थौं कन्हय् गैर नेवाः समुदायया मनूतयेसं न यक्वः हे त्वनेगु या । कारण साःगुलिं जुइमा । विशेषयाना इमूचा चिकं व घ्यलय् क्वयेका झ्वायँ याना त्वनेगु  साःगु ज्वलं क्वाती, मचा बूपिं मिस्तयेत ला वासः हे खः । थज्यागु वासः थें जाःगु त्वनेगु ज्वलं जूगुलिं न विशेषयाना गुँपुन्ही कुन्हू त्वनेगु यानावःगु जुइमा ।  क्वाती सम्भव दूतले थीथी बुबः ल्वाकछ्याना दायेका त्वनी । धायेत ला क्वाती दयेकीबले गुता बुबः तयेमा धाइ । तर गुता हे दयेमा धइगु न मदू । बजारय् लू कथं माय्, मु, सिमि, भुटी, मुस्यांचा, चना, बकुला नापनापं थीथी बुबःत तया क्वाती दायेकी । गनगन क्वातीनापं छुचूँ मरी न नयेगु या । थथे जुयांन थुगु नखःयात छुचूँया नखः धायेगु या । विशेषयाना सीना न याये माःगु ज्या अथेधइगु सिनाज्या क्वचायेका म्हय् तागत तनेत किसान समुदायया मनूतयेसं क्वाती त्वनेगु यानावःगु धइगु छथ्वः मनूतये धापु दुसा क्वाती इमूचा तइगु जूगुलिं प्वाः स्याइगु नाप मेमेगु ल्वचं कैमखु धइगु जनविश्वास न अथेहे दु । सा“स्कृतिक विविधता दुगु नेवाः समुदायय् दुनेया थुगु दिं ब्याचित जा नकेगु दिंया कथं न नालिइ । वर्षाया ई बुँईं मेहनतिं ज्या याना अन्नबाली सयेकेगु ई खः । बुईं ज्या याइब्ले ब्याँचा बुज्याय् ग्वहालि यानाबिइगु जनविश्वास कथं थुगु दिं ब्याँयात भ्वय् ज्वलं नाप जा नके हनेगु याइ नेवाः किसानतय्सं । थथे जुयां न ब्याँचित बुइँ मालामाला भ्वय् नकी । क्वाती त्वनेगु व ब्यां चित नकेगु ज्याय् जक सिमित मजू गुँपुन्हि । थुगु हे दिं स्वयम्भूइ गः चहिलेगु न परम्परा दु । थुगु दिं स्वनिगःया मनूत गुँलाबाजं अथेधयागु नाय्खिँ व धा बाजं थाना सुथय् निसें बौद्धमार्गी नेवाःत वाहाः व बहिलय् चाः ह्यू वनेगु याइ । म्वाः मदुगु संस्कार व संस्कृतियात बुलुं हिला वैज्ञानिक आधार दुगु परम्परायात म्वाकातयेगु आःया आवश्यकता खः । गुंलाथ्व पुन्हिकुन्हु क्वाती त्वनेगु चलन थज्यागु हे आधार दुगु छगु महत्वपूर्ण परम्परा खः ।",http://www.nepalmandal.com/content/19107.html
दिवंगत जूपिनिगु लुमन्तिइ पिकाइगु सायाः ,"Posted on Fri Aug 3, 2012  4:41 pm NST","थौं सापारु, श्रावण कृष्ण प्रतिपदाया दिनस हनिगु थुगु नखः स्वनिगः नाप देय्या थीथी थासय् तःजिक्क हनाच्वंगु । पद्मपुराणयात आधार नालेगु खःसा थुगु नखः थ्यंमथ्यं नींप्यसः दँ निसें हनावःगु खनेदु । ऐतिहासिक प्रमाण कथं जुजु प्रताप मल्लं थः काय् मदया तसक्कं दुःख तायेकाच्वंम्ह लानीया चित्त बुझे यायेत थ्व जात्रा न्ह्याकुगु खः । थुगु दिनस छेँय् काय् मस्त सीसा जोगीया रुप व म्ह्याये मस्त सीसा साःया रुप धारण याका फूपिंसं बाजागाजानापं देय् चाहिलेगु परम्परा दु । सुरुसुरुइ प्रत्येक छेँय् नं छम्हछम्ह सायात समाः याका देय् चाहीकीगु परम्परा दुगु खःसा थौं कन्हय् साःया ख्वापाः जक पुइका मनू हे चाहिकेगु चल दु । यमलोकया लुखा दछियंकं हे बन्द जुइ । सीपिनि आत्मा लुखा पिने हे च्वनाच्वनी । नक्कली सा, जोगी व मेमेगु रुप धारण याका देय् चाःहिकूसा यमलोकया लुखा न चालिइ व सीपिनिगु आत्मायात न मुक्ति दइगु खँ गरुड पुराणय् न्ह्यःथनातःगु दु । थुगु नखः हिन्दुतयेगु नखः जूगुलिं न सादान महत्वपूर्ण संस्कृति खः । पौराणिक कथं खुसी वैतरणी साःया न्हिपं ज्वंना जक छिइ फइगु धइगु जनविश्वास न दु । वहे कथं न थौं सादान यायेगु परम्परा न्ह्यानाच्वंगु खनेदु । जुजु प्रताप मल्लया पालय् स्वनिगलय् बिफर ल्वय्या महामारी ब्वलन । थुगु हे ल्वचं जुजु प्रताप मल्लया काय् मन्त । काय् मदया जुजु प्रताप मल्लया लानीं पुत्रशोकय् लाना तच्वयेक्क दुःख तायेकल । वय्कयात हेकेत न्ह्याथे याना न मज्यूगुलिं जुजुं छम्ह बुद्धिमान मन्त्रीयात थुगु समस्या ज्यंकेगु लँपु मालेत उजं बिल । वहे उजं  कथं मन्त्रीं महारानीयात न्हिइके फूम्हेसित सिरपा बिइगु धका घोषणा न यात । बुद्धिमान मन्त्रीं सापारु न्हका महारानीया दुःखयात शान्तिइ हिलाब्यूगु धैगु इतिहास दु । विशेषयाना स्वनिगःया येँय् यल व ख्वपय् थुगु नखः तजिक्क हनेगु या । नापनाप येँय्या किपुलिइ, थानकोट नापंया नेवाः बस्ती सापारु हनाच्वंगु दु । सापारु येँ, यल, किपुलिइ, थानकोटय् मनूयात साःया ख्वाःपाः दुगु मुकुट पुइका देय् चाःहिकेगु याइ । तर ख्वपय् धाःसा भचा पाः । नापं सायाः स्वयेगु ख्वपय् न्ह्याइपु धाइ । छाय् धाःसा ख्वपय् सीगु छेँ नं मदुपिनिगु लुमन्तिइ तायामचा दयेका चाःहिकी । थथे तायामचा दयेका चाःहिकीबले फुपिन्सं तायामचाया न्ह्यःने बाजं थाका घिन्ताकिसि म्हितकी । थथे घिन्ताकिसि म्हितीबले ब्यंग्य यायेगु चलन दु । खय्तला सापारु धैगु ब्यंग्य यायेगु जात्रा कथं नं कायेगु यानातःगु दु । थुगु दिं निसें छवाःतक थीथी कथं ब्यंग्य याना ध्याचू नकूसां सुना नं छुं धाये मदइगु धैगु मान्यता दु ।",http://www.nepalmandal.com/content/19111.html
तःजिक क्वचाल नेवाः अर्केष्ट्रा ,"Posted on Sun Aug 5, 2012  9:53 pm NST","नेपाः देय्या आदिवासी नेवाःतय्गु मौलिक बाजं संरक्षण याना थुकिया प्रचार प्रसार यायेगु तातुनां सनिवाः स्वयम्भुइ सच्छि व ७५म्हेसिन छथाय् च्वना थीथी नीन्याथी बाजं थाना नेवाः अर्केष्ट्रा न्ह्यब्वल । लिधंसा पुचः, थँहितिया ग्वसालय् न्ह्यब्वःगु नेवाः अर्केष्ट्राय् च्यादँ दुपिं मस्त निसें न्हेन्यादँ दुपिं ज्याथःतय्त तकं दुथ्याकाः थीथी नीन्याथी बाजं छथाय् हे तया थानाक्यंगु खः । वरिष्ठ वाद्यवादक न्हुछे बहादुर डंगोलं कम्पोज यानादीगु नेवाः अर्केष्ट्राय् थीथी नीन्यागू खलः पुचः, संघसंस्था व कलेजयात दुथ्याकूगु खः । मिजंत तपाःलँ सुरुवा व मिस्त जांगासुरुवा व हाकु पतासिइ खनेदुगु नेवाः अर्केष्ट्राय् तग्वः धिमे नाप धुन्या हीका ज्याझ्वः न्ह्याकूगु खः । भगवान बुद्धया पाली संगीतया धुनं माध्यमं भगवान बुद्धया स्तुती यायेगु मनसायं नेवाः अर्केष्ट्रा यानागु धयादिसें वरिष्ठ बाद्यगुरुं थम्हं च्यादँनिसें बाजं थायेगु सयेका मदिक्क निरन्तरता बिया वयाच्वनागु व आ न्हूगु पुस्ता थुकियात अनुसरण याना झी नेवाःतय्गु मौलिक बाजंयात आधुनिकीकरण याना निरन्तरता बिइमाःगु धयादिल । बाँसुरीया धुनय् तग्वः धिमे, भुस्या, घौ थाना धुन्या हीका सुरु याःगु नेवाः अर्केष्ट्राय् चिग्वः धिमे, मादल, खिं, क्वंचाखिं, धाः, नाय्खिं, किब्वर्ड, भ्वाइलेन, ताः, छुस्या नापं पँया बासुरी, सिंया बाँसुरी व प्लाष्टिकया बाँसुरी पालंपाः थाना दकले लिपा छथूं छगु हे इलय् थाःगु खः । थुगु अर्केष्ट्राया कम्पोज वरिष्ट वाद्यवादक न्हूछेबहादुर डंगोलं यानादीगु खः । तिवः नांया छगू मिस्तय्गु सामाजिक संस्थायात ग्वाहालि यायेगु कथं न्ह्याकूगु थुगु नेवाः अर्केष्ट्रा नेवाःतय्गु मौलिक बाजंयात आधुनिकीकरण याना मौलीकतायात मस्यंकूसें न्ह्यब्वःगुया छगू दसू जुयाब्यूगु दु । ज्याझ्वलय् वरिष्ट वाद्यवादक न्हुछेबहादुर डंगोलयात लिधंसा पुचःया नायः सरोज महर्जनं दोसल्ला न्यय्का द्वहलपा देछागु खः । उगु हे झ्वलय् थुगु अर्केष्ट्राय् ब्वति काःगु थीथी त्वाः व ब्वति काःपिन्त वरिष्ठ वाद्यवादक डगोलं सुभाय् पौ लःल्हानादीगु खः ।",http://www.nepalmandal.com/content/19118.html
छोरीमैयाँ दवाब पुचलं प्रधानमन्त्रीयात ज्ञापन पत्र लःल्हात ,"Posted on Mon Aug 6, 2012  8:26 pm NST","वंगु फागुण १६ गते निसें वेपत्ता जुयाच्वम्ह छोरीमैयाँ महर्जनयात मालाः सार्वजनिक यायेत दवाब कथं छोरीमैयाँ महर्जन दवाब समुहं सोमवाः प्रधानमन्त्रीयात ज्ञापन पत्र लः ल्हाःगु दु । उगु पुचलं छोरीमैयाँया अवस्था ७२ घण्टा दुने सार्वजनिक यायेत माग याःगु दु । यदि ७२ घण्टा दुने नं सरकारं  छोरीमैयाँया अवस्था सार्वजनिक यायेमफुसाः थीथी कथंया दवाब मुलक ज्याझ्वःत न्ह्याकेत बाध्य जुइगु खँ छोरीमैयाँ खोजी दवाब पुचःया संयोजक भाजु राम बहादुर डंगोल धयादीगु दु । नापं छोरीमैयाँ मालेत उच्चस्तरया विशेष समिति नीस्वनेमाःगु माग नं तयागु खँ धयादिल । ज्ञपान पत्र प्रधानमन्त्री डा. बाबुराम भट्टराईया अनुपस्थितिइ वयेकया सचिव गंगा नारायण श्रेष्ठं लः ल्‍हाःना कयादीगु खः । ज्ञापन पत्र लः ल्हाःना कायेधुंकाः श्रेष्ठं आश्वासन कथं कन्हय् च्वनेगु क्याविनेटया मुँज्याय् छोरीमैयाँ महर्जनया विषय दुथ्याकेगु खँ धयादिल । ज्ञापन पत्र लः ल्हाःत पुलांपिं सभासद् तीर्थराम डंगोल व बुद्ध सायमी नापं राम बहादुर डंगोल, विद्या सुन्दर शाक्य, मोहन कृष्ण डंगोल, सुजिव बज्राचार्य,नरेश बीर शाक्य, सुधा मर्हजन (छोरीमैयाँया म्ह्याय्), उर्मिला डंगोल व पंच महर्जन झायादिगु खः । ज्ञापन पत्र ल्ह ल्हाःना वयेधुंकाः छोरीमैयाँ महर्जनया म्ह्याय् मय्जु शुधा महर्जनं वंगु न्याला  न्ह्यनिसें वेपत्ता जुयाच्वंम्ह थः मा छोरीमैयाँ सार्वजनिक यायेगु खँ प्रहरी प्रशासनं गम्भीरता मक्यगु द्वपं बियादिल ।",http://www.nepalmandal.com/content/19119.html
बोडेया प्याखं “नीलबाराही प्याखं” ,"Posted on Tue Aug 7, 2012  9:51 pm NST","नेपाल सम्वत कथं वइगु ला मध्ये झिगूगु ला गुंला खः । थ्व इलय् थीथी थासय् थीथी कथं जात्रा हनेगु परम्परा दु । येँ, यल, ख्वप, थिमि, किपू, बोडे नापं स्वनिगः पिनेया नेवाःत दुथाय् जिल्लाय् तकं थःथःगु कथंया जात्रा हनेगु यानावयाच्वंगु दु । जात्रा त मध्ये अप्वः धयाथे ख्वाःपाः पुया हुलीगु प्याखंया नं थःगु हे महत्व दु नेवाः समाजय् । नेवाः समुदाय दुने उगु समुदायं हनाच्वंगु स्थानिय शक्तिपीठया ख्वाःपाः पुया हुइकीगु प्याखं नेपाःया थीथी पुलांगु नेवाः बस्ती आः तक न लुइकेफू । ख्वापाः पुया हुइकीगु प्याखँ मध्ये ख्वपया मध्यपुर थिमि नगरपालिका दुनेच्वंगु छगु पुलांगु नेवाः बस्ती गू थाय्यात बोडे धाइ अन आःतक न थज्यागु संस्कृति म्वाकातःगु दु । गुगु प्याख“यात द्यः प्याख“ तकं धायेगु यानाच्वंगु दु । थुगु हे प्याखँ लिपांगु इलय् नीलबाराही प्याखँया रुपय् लोकंह्वात । झिंगुम्ह द्यः दुथ्याका तःजिक्क हनीगु थुगु प्याखँ भाद्र कृष्णपक्ष द्वितिया निसें पञ्चमी तक हनेगु परम्परा दु । प्याखँ गब्ले निसें हुइकेगु यात धइगु आधिकारिक प्रमाण आःतक न मलूसां तात्कालिन इलय् श्रेष्ठ समुदाय दुनेया धों थरयाम्ह मनूयात प्यन्हु तक स्वयम् नीलबाराहीं द्यःनं प्याखँ स्यंगु धइगु जनविश्वास थन आःतक ब्याप्त जुयाच्वंगु दु । अथेहे, आःतक लूगु प्रमाण कथं भद्रकाली गुठी तहसिल अड्डा २०३३ सालया लगत ४२ नम्बरय् बोडे नीलबाराही गुठी धका उल्लेख यानातःगु खनेदु । स्वन्हु प्यचाः तक हुइकीगु प्याखनय् बोडेया श्रेष्ठ समुदायया मनूतयेसं अप्वः धइथें ब्वति कयाच्वंगु खनेदु । थ्व प्याखँ हुइके न्ह्यः प्यन्हूतक अथेधयागु गुंलाथ्व द्धादशी निसें पुन्हि तक स्यनेगु याइ । प्याख“ स्यनेबले भैरव गणेद्यः व बाराही न्हिन्हि वयेमा । मेपिं द्यः त न्हिन्हि मवसां ज्यू । प्याख“ स्यनीबले भूस्या, ताः व प्वंगा पुजाः स्यनी । थथे प्याखं स्यनीबले ताः मथासें मज्यू । दकले न्हापा ता थायेमा । अले जक प्याखं सुरु जुइ । प्यन्हू तक प्याखं स्यनेधुंकाः प्याख“ हुइकेगु न्हापांगु दिं चान्हय् द्यः छेँ धका नगर दुनेच्वंगु चुकय् फुक्क देवगणपिं मूंकीगु परम्परा दु । थन हे द्यःतयेगु गुप्तगु थाय् तकं दयेकातःगु दु गुगू थासय् देवगणपिं बाहेक मेपिन्त दुहाँवनेगु उजं मदु । प्याखनय् दुथ्याइपिं झिंगुम्ह (१९) देवगण मध्य भैरव छम्ह, बाराही प्यम्ह, कुमारी प्यम्ह, सिंह प्यम्ह, द्वारपाल निम्ह व गणेद्यः प्यम्ह खः । थुगु प्याखँ हुइकीगु इलय् कदमकदाचित द्यः जूपिं मनूत प्याखनय् दुथ्याये मफूसा उकिंया प्रतिनिधि कथं ख्वाःपाः जक जूसां प्याखनय् दुथ्याकेमाःगु प्रचलन दु । उलिजक मखु यदि द्यः जुयाच्वंम्ह मनू म्हः मफुत धाःसा उम्ह मनूयात द्यः तइगु छेँ तयाः ख्वाःपाः नं अन हे तयातयेमाःगु परम्परा दु । थ्व परम्परा छाय् धायेबले थ्व प्याखं हुइकीबले द्यः जुइपिं मनूत थुगु जात्राया नितिं थःगु छेँ नं पिहाँवयेधुनकि जात्रा क्वमचाःतले थःगु छेँ लिहा“वनेमज्यूगु धापू दु । अथेजूगुलिं थ्व जात्राया इलय् द्यः जुइपिं थःगु छेँ दुहाँ वनीनं मखु । प्याखँ हुलेत ख्वाःपाः पुलकि नयेगु, त्वनेगु, फय्तुइगु व सु नाप नं खँ ल्हायेमज्यूगु धैगु मान्यता थौं तक नं ब्याप्त जुयाच्वंगु दु । थुकिंयाना थ्व जात्राया इलय द्यः जुइपिन्त तसकं थाकू धाई । थ्व प्याखं हुइकीगु इलय् प्रत्यक द्यःया छगः छगः सुकुन्दा च्याकेगु चलन नं दु । यदि छुं गथें जुयाः थ्व सुकुन्दा सित धाःसा बिघ्न जूगु तायेकी । नीलवाराही प्याखँ बोडे नगरया द्यः छेँय् न पिकया लाछित्वाः, लाय्कू, विष्णुघाट भा“गुत्वाः जुयाः खा“सीत्वाःलय् तकं यंकेगु यानावयाच्वंगु दु । थथे द्यः नगर चाःहिकीबले थःथःगु छेँ क्वय् छसिकथं च्वनाः नगरवासीतय्सं पुजा बिइगु याई । स्वन्हूयंकं थुकथं हे थ्व जात्रा न्ह्याइ ।",http://www.nepalmandal.com/content/19123.html
"छोरीमैयाँ मालेत समिति नीस्वन, रिले अनसन स्थगित ","Posted on Tue Aug 14, 2012  9:32 pm NST","फागुण १६ गते निसें तनाच्वंम्ह छोरीमैयाँ महर्जन मालेत सरकारयापाखें छगू छानबिन समिति नीस्वंगु दु । समिति नीस्वनेवं छोरीमैयाँ मालेत दवाब कथं न्ह्याना वयाच्वंगु दवाबमूलक रिले अनसन न्यान्हुया दिंनिसें स्थगित जूगु दु । सरकारं छोरीमैयाँ महर्जनयात मालेत गृह मन्त्रालयया सहसचिव गोकर्ण मणि दुवाडीयाया संयोजकत्वय् प्यम्ह दुजः दुगु छानविन समिति नीस्वगुं खः । उगु समितिइ महानगरीय प्रहरी आयुक्त ज्याकुया डीआईजी परशुराम खत्री, राष्ट्रिय अनुसन्धान विभागया निरज कुमार श्रेष्ठ व महान्यायाधिवक्ता ज्याकुया राजकुमार कोइराला दुज कथं दी । समितिं छवाःया दुने सत्य तथ्य छानविन यानाः प्रतिवेदन लः ल्हाइ धाःगु दु । उगु रिले अनसन स्थगित याये न्ह्यः छोरीमैयाँ दवाब पुचःया संयोजक भाजु रामबहादुर डंगोलं आन्दोलन स्थगित जक जूगु धयादिसें यदि छानविन समितिं निष्पक्ष छानविन मयात धाःसा हानं कडा सघर्षय् कुहां वयेगु खँ धयादिल । लिपा समितिया संयोजक डुवाडीं अनसन च्वनाच्वंपिंत जुस त्वंकाः रिले अनसन स्थगित याकूगु खः । उगु अनसनयात स्थगित यायेत छानविन समितिया संयोजक व संकल दुजत उपस्थिति जूगु खः । दवाब पुचलं छानविन समितिया विस्तृत अध्ययन धुंकाः जक थप संघर्षया ज्याझ्वःत घोषणा यायेगु खँ धाःगु दु । छोरीमैयाँ दवाब पुचलं छोरीमैयाँ मालेत हस्ताक्षर संकलन, चक्काजाम, जुलुस प्रर्दशन व थीथी कथंया दवाबमुलक ज्याझ्वःत न्ह्याके धुंकगु दुसा लिपांगु इलय् श्रावण २६ गतेनिसें ३२ गतेतक बसन्तपुरया महादेव पार्वती दबूलिइ छवाःतकया निंतिं न्हि १२ घण्टाया ल्याखं रिले अनसन न्ह्याकूगु खः ।",http://www.nepalmandal.com/content/19133.html
परियत्ति परिक्षार्थीपिन्त दसिपौ नगद सिरपाः ,"Posted on Sat Jul 16, 2011  10:19 pm NST","जगतसुन्दर परियत्ति केन्द्रपाखें बौद्ध परियत्ति शिक्षा २५५४ य् पासजूपिं सकल परिक्षार्थीपिन्त थौं छगू ज्याझ्वःया दथुइ दसिपौ व सिरपाः लःल्हात । जगतसुन्दर परियत्ति केन्द्रया नायः राजभाई जकःमिया सभाध्यक्षय् जूगु उगु ज्याझ्वलय् भिक्खु कोण्डन्यं परियत्ति शिक्षा उतीर्ण जूपिन्त दसिपौ व बौद्ध परियत्ति शिक्षा केन्द्रया संयोजक त्रिरत्न मानन्धरं नगद सिरपाः लःल्हानादीगु खः । दसिपौ लःल्हानादिसें मूपाहां भिक्खु कोण्डन्यं सकलसित मचाबलय्निसें बौद्ध शिक्षा बीमाःगु व थुगु शिक्षां चित्त शुद्ध यानाः आचरण बांलाकेगु लागि तिबः बीगु खँ धयाबिज्यात । भिक्खु कोण्डन्यं आचार्य भिक्खु कुमार काश्यप कोषपाखें न्यय्न्याद्वः व स्वीस्वतका जगत सुन्दर परियत्ति केन्द्रयात लःल्हानाबिज्यात । अथेहे ज्याझ्वलय् बौद्ध महिला संघया न्वकू व नेपाल बौद्ध परियत्ति परिषदया दुजः नापं ज्याझ्वःया विशेष पाहां केशरी लक्ष्मी मानन्धरं बौद्ध शिक्षाया आवश्यकता बारे कनादिल । वय्कलं आकिवंनिसें परियत्ति शिक्षाय् दक्कलय् अप्वः ल्याः हःम्हेसित विशेष सिरपाः बीगु घोषणा यानादिल । ज्याझ्वलय् लसकुस यानादिसें जगत सुन्दर परियत्ति केन्द्रया केन्द्राध्यक्ष माया मानन्धरं पूर्णरत्न बज्राचार्यपाखें भिक्खु महानामया नामय् तयादीगु ""महानाम छात्रवृत्ति"" जगत सुन्दर ब्वनेकुथिया न्यागू तगिमय् दक्कलय् अप्वः ल्याः हम्हेसित बीगु कनादिल । थुगुसि जगतसुन्दर परियत्ति केन्द्रपाखें मुक्कं न्यय्स्वम्ह परिक्षार्थीत उतीर्ण जूगु खः ।",http://www.nepalmandal.com/content/15036.html
साउन ३० गते निसें झिंनिदँया सिकाली मेला जुइगु ,"Posted on Fri Aug 12, 2011  2:08 pm NST","प्रत्येक दँय् खोनाय् न्यायेकाः वयाच्वंगु सिकाली जात्राया थुगुसी झिंनिदँया मेला जुइगु जूगु दु । दँय्दसं गुंलागा पारू निसें झिंन्यान्हु तक जुइगु सिकाली जात्रा थुगुसी झिंनिदँया जात्रा यानाः हनीगु जूगु दु । सिकाली माजुया झिंनिदँया जात्राया लसताय् बिहीवाः छगू पत्रकार सम्मेलन यानाः थुगुसीया झिंनिदँया मेला वइगु गुंलागा दुतिया (साउन ३० गते) निसें सुरू जुइगु जानकारी बिउगु खः । लिधंसँ पासा पुचःया नायः शरण गोपाल डंगोलया सभाध्यक्षताय् जूगु उगु ज्याझ्वलय् न्वकु बुद्धिकृष्ण महर्जनं ज्याझ्वःया तातुनाः नापं लसकुस यानादीगु खः । अथेहे सिकाली माजु जात्रा व खोनाया म्हसीकाः पुचःया दुजः विष्णु गोपाल डंगोलं बियादीगु खः । जात्रा सम्बन्धी थीथी भिजुअल नं क्यंगु उगु ज्याझ्वलय् पत्रकारपिनिगु न्ह्यसःया लिसः ताःद्यः द्यःया नायः धनबहादुर डंगोल, नन्यः द्यः कान्छा डंगोल व द्यःपिं बेखानर महर्जन, दिलबहादुर डंगोल व पुचःया सल्लाहकार कृष्णहरि डंगोलं बियादीगु खः । ज्याझ्वलय् नेपाः राष्ट्रिय पार्टीया नायः डा. केशवमान शाक्य, नेवाः देय् दबूया नायः नरेश ताम्रकार, नेपालभाषा मंकाः खलःया छ्याञ्जे नरेशवीर शाक्यया लिसें आपालं पत्रकारपिनिगु उपस्थित दुगु खः । लिधंसा पासा पुचः खोना व सिकाली माजु झिंनिदँ जात्रा व्यवस्थापन समितिया ग्वसालय् जूगु उगु पत्रकार सम्मेलन येँया भृकुटी मण्डपस्थित पर्यटन बोर्डय् जूगु खः ।",http://www.nepalmandal.com/content/15541.html
गुन्हुपुन्हि हन ,"Posted on Sun Aug 14, 2011  5:44 am NST",शरिर लिसे आध्यात्मिक शुद्धताया नितिं थःथगु नाडीइ रक्षाबन्धन चिना थौं रक्षा बन्धन नख हंगु दु । ब्राम्हण तागाधारीतय्सं थौं पुलांगु जनै वांछ्वया मन्त्र साधना यागु न्हुगु जनै तइगु जुगुिलं थौंया दिंयात जनैपूर्णिमा नं धायेगु याइ । रक्षाबन्धन कथं ब्राम्हण पुरोहिततपाखें मन्त्रोच्चारण याना नाडीइ चिनातगु उगु काःयात स्वन्तिया सा पुजाया दिं साया न्ह्यपनय् चिना बिलकि बैतरणी थ्यंकेत अपुइगु धार्मिक विश्वास दुगु ख । थौंया दिं कश्यप अत्रि भारद्वाज गौतम जमदग्नी बसिष्ठ व विश्वामित्र याना सप्तऋषी लिसे अरुन्धतीयात नं तर्पण बिइगु जुगुलिं जनैपूर्णिमा नखयात ऋषीतर्पणी नं धायेगु याइ । थौंया दिं थीथी गुता बुब व लैंचा घाँय् लगायत तया क्वाति त्वनेगु चलन नं दु । नेवाः समुदायं थौंया दिं थथगु बुँइ वना ब्यांचातय्त पूजा याना जा नकेगु चलन दु । श्रावण शुक्ल पूर्णिमानिसें अष्टमीतक्क गुन्हुतक्क हनीगु थुगु नखयात गुन्हु पुन्ही धायेगु याइ । थुगु दिंनिसें नेवा समुदायलय् करुण रसं जागु सिलु तीर्थ म्ये हालेगु चलन नापं दु । जनैपून्हिया हे लसताय् रसुवाया गोसाईंकुण्ड गोसाईंकुण्डया लः वगु विश्वास दुगु यलया क्वति अर्थात बंगलामुखि काभ्रे बनेपाया बुडोल दोलखाया कालिन्चोक भगवति लिसे धनुषाया गंगासागर नगरकोटया महादेव पुखुलिइ सुथंनिसिें मेला न्ह्यागु ख ।,http://www.nepalmandal.com/content/15563.html
थौं बाघभैरव जात्रा ,"Posted on Thu Aug 18, 2011  5:42 am NST",सोलार क्यालेण्डर कथं थौं भाद्र महिनाया १ गते अर्थात भाद्र संल्हु । दँय्दसं थें थौं नं किपूया धुम्बा आजु (बाघ भैरव)या जात्रा जुइगु खः । थौंया न्हिसं बाघ भैरव देगः सच्छि व च्याचाः चाःहिल धाःसा पुण्य लाइगु नं जनविश्वास दु ।,http://www.nepalmandal.com/content/15639.html
येँया न्ह्यात ,"Posted on Fri Sep 9, 2011  11:48 pm NST",येँया पुलांगु नखः येँयाः थनिंनिसें न्ह्यात । बसन्तपुरय् थौं मानन्धर समुदायं ख्वपया सल्लाघारीपाखें हगु यःसिं थनेधुंकाः जात्रा न्ह्याःगु खः । यःसिं थनेधुंका सत्यया जीतया प्रतिक कथं इन्द्रध्वज नं ब्वयेकेगु चलन दु । यःसिं थनेन्ह्यः किलागःया ज्यापु समुदायं विशेष तान्त्रिक देवी प्याखँ न्ह्यब्वःगु खः । यःसिं थनेगु परम्परा गबलेंनिसें न्ह्यात धइगु विषयसं धाःसा ब्यागलं ब्यागलं बिचात वयाच्वंगु दु । म्वाम्ह द्य कुमारी भैरव व गणेशया वइगु आइतबाः याइगु रथयात्रा राष्ट्रपति डा. रामवरण यादवं स्वझाइगु जुगु दु । थ्वहे दथुइ इन्द्र जात्राया न्हापांगु दिं स्वनिगया नेवाः समुदायं थौं कचिगु चाया मत दयेका च्याका उपाकु वनेगु नापं वनेगु चलन दु ।,http://www.nepalmandal.com/content/16091.html
कुमारी माजुया नं मुखः दु ला? ,"Posted on Sat Sep 17, 2011  8:35 am NST","थ्व न्ह्यसः ब्वँमिपिनि न्ह्यःने तयाच्वना । कुमारी माजुयात मुखलं पुइकेगु परम्परा दःसा थ्वहे वेबसाइटपाखें लिसः बिइ धैगु भलसा कासें थ्व च्वसु च्वयाः इनाप यानाच्वना । थन छाय् थ्व न्ह्यसलः तयाच्वनागु धाःसां पश्चिमी समाजय् नेपाःया कुमारीयात मुखलं पुइके माःगु खँ प्रचार वयाच्वंगु दु ।  तर जिं सिउ कथं कुमारीयात मुखलं पुइकूगु मखना । खँ छु धाःसा हिमाली भाय् बारे लण्डन विश्वविद्यालयय् जूगु सम्मेलन व पासा पुचः गुथि यूकेया ब्वनाय् जूगु तःनेवाः मुनाय् विश्व नेवाः संघया नायःया हैसियतं वंगु दँय् सेप्टेम्वर १ - १० तारिखतक बेलायत वना । बेलायत   भ्रमण यायेवं ब्रिटिश म्युजियम स्वःमवनीपिं म्हो हे जक दइ । हिमाली भाय्‌या सम्मेलनय् ब्वति काकां सेप्टेम्वर २ तारिखखुन्हु स्वघौ प्यघौ बिकाः काश्मिरया प्रा. नाजिर घरनापं म्यूजियम स्वः वना । अन ब्वया तःगु नेपाःया शाखाय् यक्व वस्तुत मध्यय् हिरा मोति पन्नन भिंपू व पूनं छाय्‌पिया तःगु वहलय् लुं सियातःगु मुकुट (क्राउन) अथवा मुखलय् जिगु मन क्वसाल । । उकिं थ्व च्वसुइ दुगु किपा स्वयाः सम्वन्धित आधिकारिक व्यक्तिपिंसं खःमखु पाय्‌छिगु लिसः बियाः ग्वहालि यानादी धइगु आशा याना । हिरामोति जायेका तःगु थ्व मुखः आःया बजार भावं मू हे मदु । अन तया तःगु विवरण कथं व मुखः सन् १९६१ निसें थुगु म्यूजियमया अधिनय् दुगु जुयाच्वन । सर फ्रान्सिस ‌ओपनहाइमर नांम्ह व्यक्तिं लःल्हाना म्यूजियमय् तयेका तःगु खँ धयातःगु दु । अले च्वयातःगु विवरण कथं थ्व मुखः सन् १८५० - ९० तकया दुने दयेकूगु जुइमाः धकाः अनुमान यानातःगु दु । नेवाः कला कृतिया विशिष्ट श्रेणीया नमूनाया रुपय् ब्वयातःगु थ्व मुखतं कुमारी बारे यक्व अनुसन्धान याइपिंत आपालं खँ सीके फीगु अनुमान याये थाय् दु । थज्याःगु बहुमुल्य बस्तु विदेशया म्यूजियमय् यक्व थ्यनेधुंकुगुलिं नेपालय् लित हयेगु भाला काये फत धाःसा झीगु कलाया मौलिकता झीगु हे देशय् ल्यंका तये फइगु खः । तर वर्तमान सरकारया मछालापूगु पहलं यानाः अज्याःगु वस्तु नेपालय् सुरक्षित याना तयेगु हे सरकारया क्षमता मदयेधुंकल । उकिं विदेशय् हे तयातःसा ल्यनाच्वनी परन्तु तकं । गुथि संस्थानं देवदेवतापिंथाय् छापा तःगु गुलि नं तिसात दु गन गन थ्यन जुइ धकाः अनुमान यानाः मालेगु ई न्ह्यःने वयाच्वंगु दु, ध्यान वनेमाःगु दु ।",http://www.nepalmandal.com/content/16256.html
स्वसः मस्तय्सं त्रिचन्द्रया पखालय् पेन्टिङ ,"Posted on Sat Sep 17, 2011  8:36 pm NST","न्ह्यावलें क्याम्पसया विद्यार्थीतय् राजनीतिक बहस व इलय् वयलय् विद्यार्थी संगठनतय् ल्वापु जुइगु येँया त्रिचन्द्र कलेज जःख शुक्रवाः स्कुलय् ब्वनिपिं विद्यार्थीतय् भीड शान्तपूर्वक वातावरणय् किपा दयेकेत व्यस्त खनेदत । न्ह्यावलें राजनीतिक नारां जाइगु त्रिचन्द्रया पखाः शुक्रवाः विद्यार्थीतय् कलां जाःगु खनेदत । स्वनिगः दुने च्वंगु न्यय्गूलं मल्याक ब्वनेकुथीया स्वसः विद्यार्थीतय्त शुक्रवाः थुगु ह्वताः चूलाका बिउगु खः आर्टुडियो नेपालं । 'विश्व ल्हाः सिलेगु दिवस'या लसताय् युनिसेफ, पशुपति पेन्टस्, लक्ष्मी क्यर्स, सृजना कजेल अफ फाइन आर्टस्, केयु आर्टस, चौधरी ग्रुप व द इमेज पार्कया ग्वाहालिइ आर्टुडियों उगु किपा च्वयेगु ज्याझ्वः ग्वसाःग्वःगु खः । 'क्लिन ह्याण्स्, सेभ लाइफ' नारा बियाः न्ह्याःगु उगु ज्याझ्वलय् स्वसः विद्यार्थीतय्सं प्यसः मिटर ताःहाकःगु पखालय् ल्हाः सिलेगु' थिमय् किपात दयेकूगु खः । आर्टुडियोया कथं ल्हाः सिलेमाःगु आवश्यकतायात ध्वाथुइकेत विश्व ल्हाः सिलेगु दिवसया लसताय् लच्छि न्ह्यः हे थुगु ज्याझ्वः ग्वसाःग्वःगु खः ।  मस्त व ल्याम्हतय्त सामाजिक ज्याखँय् सालेगु व चित्रकलायात सर्वसाधारणतय् न्ह्यःने याँउक उपलब्ध यायेत नं थुगु ज्याझ्वः अझ महत्वपूर्ण जूगु खँ आर्टुडियों न्ह्यथंगु दु । उगु ज्याझ्वःया छुं छुं किपा क्वय् न्ह्यब्वयाच्वना ।",http://www.nepalmandal.com/content/16263.html
बुद्धाचार्य शाक्ययात श्रद्धा ,"Posted on Wed Sep 21, 2011  5:24 pm NST","नेपालभाषा ख्यलय् आपालं योगदान यानादीम्ह भाजु बुद्धाचार्य शाक्यजु वंगु सोमवाः न्हिनय् आकाझाकां मन्त । थुगु खँ न्यनाः नेपालभाषा ख्यःया आपालं व्यक्तिपिनिगु नुगः मछिना मिखां ख्वबि हाःगु दु । सायद वय्कलं गुगु योगदान नेपालभाषा ख्यलय् यानावंगु दु, थ्व तसकं च्वछायेबहःजु । वहे योगदानयात लुमंकाः झी थौं नुगः मछिंका च्वनेमालाच्वंगु दु । खःला वय्कःलिसे जिं संगत यानाःगु धइगु स्वला, प्यलां अप्वः संगत यायेमखं । अय्नं इलय् ब्यलय् नापलाइगु इलय् वय्कलं न्ह्याबलें धायेगु याः, छेँय् वा खँल्हाये धकाः । तर विडम्बना वय्कःलिसे छझाः च्वना वय्कःलिसे खँल्हाबल्हा याये, छुं छुं ज्ञां काये धइगु आपालं मनसाय दयाः नं थौं थःगु हे ई अनुकूल वय्कःयात नापलाये मखना दकले अप्वः दुःख थौं जितः ताःगु दु । वय्कः मन्त धाःगु खँ न्यनाः जिं विश्वास तक नं यायेमफु । छाय् धाःसा वय्कःया उगु न्हिलासुं जितः गुगु भाषाया बारे, पत्रिकाया बारे जानकारी थःगु अनुभव जितः न्यंकादी । वहे अनुभवं थौं जि थन तक्क थ्यंगु खः । वय्कलं बियादीगु सल्लाहं हे थौं जि थन तक्क थ्यंकेत तःधंगु ग्वाहालि नं जूगु दु । जितः थौं तायाच्वंगु दु सर्गःया छगः नगु हे तनावन धइथे जितः जुयाच्वंगु दु । तर व नगु आः गनं नं गुगु थासं नं चूलाके फइमखुत । तर वय्कःया उगु ज्ञां, शिक्षा अले वय्कलं बियादीगु थीथी सल्लाह, सुझावयात धाःसा जिं न्ह्याबलें नं मनन् यानाः हे थ्व भाषा ख्यलय् वय्कलं यानादीगु योगदानयात कदर यासें जि न्ह्यःने अवश्य नं न्ह्यायेगु जुइ । खःला वय्कःलिसे स्वापू दुगु धइगु पत्रकारिता ख्यलं हे खः । उगु इलय् छगू लय्पौ पिकयाःगु खः छम्ह पासा व जि मिलय् जुयाः अले वय्कः सम्पादक जुयाः जिमित ग्वाहालि यानादीगु खः । उगु इलय् वय्कःपाखें जिं आपालं ज्ञां कयाः, उबलय् निसें वय्कःलिसे जिगु स्वापू भचा अप्वः हे सत्तिनाः वंगु खः । थ्वहे झ्वलय् वय्कःया योगदानया बारे बुलुँहुँ जिं थुइकाः वनाः वय्कः छगू विधा जक मखु थीथी विधा कःघानाः नेपालभाषा थपू यायेगु नितिं थःगु च्वसु न्ह्याकादीम्ह छम्ह च्वछाये बहःम्ह व्यक्तित्व नं खः । अझ विशेषतः वय्कः छम्ह बौद्धमार्गी जूगु हुनिं धार्मिक आस्था दुगुलिं धर्म सम्बन्धि अप्वः च्वसु पिदं तर अय्नं वय्कलं गबलें राजनीति, गबलें अन्तर्राष्ट्रिय गबले छु च्वसु च्वयाः जनतायात सूसुचित यायेगु नितिं तःधंगु योगदान बियाः थःगु पलाः न्ह्याकादीम्ह व्यक्तित्व खः । थुलि जक मखु वय्कलं नेपालभाषाया नापनापं नेपाली भाय्, अंग्रेजी भाषां नं थःगु च्वसा थीथी इलय् थीथी पत्रिका पिथनादीम्ह सक्षम पत्रकार हनेबहःम्ह व्यक्तित्व खः । थौं वय्कः मदयाः झी नेवाःत जक दुःखं कःगु धाःसा अवश्य नं मखु फुक्क नेपाःमिया नुगलय् घाः लाःगु दु । वय्कःया उगु प्रतिभायात सकसिनं च्वछाःगु दु । अथेहे वय्कःया स्वभाव धायेगु हे खःसा वय्कःया ख्वालय् गबलें तं धइगु जिं मखनाः न्ह्याबलें न्हिलाः न्हिलाः खँल्हानादी । उगु हे बानी व्यवहारं जितः जक मखु आपालं मनूतय्त आकषिर्त याःगु दु, नुगलय् बाय् कयादीगु दु । उलि जक मखु वय्कः न्ह्यात्थे, न्ह्याग्गु हे थासय् जुइमाः छु दु खबर ? गथे जुयाच्वन धकाः जिगु बारे वय्कलं न्यना हे दी धुंकी । तर वय्कःलिसे छक्वः प्रत्यक्ष सञ्चार माध्यमपाखें खँल्हाबल्हा यायेगु जिगु बिचाः खः व बिचाः थौं बिचाः हे जुयाः बिल । थुकिं जितः अझ अप्वः नुगः मछिंका ब्यूगु दु । उकथं हे वय्कलं च्वयादीगु आपालं लोकंह्वाःगु नेपालभाषाया आपालं सफूत दु उकिइ मध्ये छगू ँस्वगिनलय् ल्वहं हिति’ खः गुगु सफूपाखें वय्कलं गौरी अनन्त सिरपाः नापं त्याकादीगु खः । गुगु सिरपाः लोक साहित्य परिषद्पाखें नेपाल सम्वत् १११४ पाखे वय्कःयात उगु सिरपांः हनादीगु खः । थुकथं हे वय्कलं उगु सिरपाः बाहेक मेगु नं आपालं सिरपाःत त्याकादी धुंकूगु दु । तर झी नेवाःतय्गु जक मखु, सकल नेपाःमिपिनिगु छगू तसकं विडम्बनापूर्ण खँ खः कि झीसं वय्कः दुगु इलय् गुलि बिचाः यानाः मान सम्मान बियाः वय्कःयात अझ अप्वः प्रोत्साहन बिइगु नितिं झीगु थासं पलाः न्ह्याकेमाःगु खः, व झीगु पाखें जुइफूगु थें मताः । थौं थ्वहे विडम्बनापूर्ण ज्याया हुनिं भाषा ख्यलय् गुलि हनेबहःपिं च्वमि, साहित्यकारत दु वय्कःपिनिगु नुगलय् नापं भाषा ख्यलय् छुं याये धइगु मनसाय दयाः नं वय्कःपिं न्ह्यःज्याना च्वनेफूगु मदु । थ्वहे अवस्थां यानाः नांजाःपिं आपालं च्वमि, साहित्यकारपिं बुलँुहुँ थ्व ख्यलं ताःपाना वनाच्वंगु दु । उकिं झीसं वय्कःया योगदानयात कदर यासें वय्कलं गुगु ज्या झीगु नितिं थाति तयावंगु खः व झीसं पूवंकेगुपाखे झी सकले छप्पँ जुयाः पलाः न्ह्याकेगु पाखें झी न्ह्यःज्याये । नेपालभाषायात थौंकन्हय् लाज्याकथं गुगु मनूतय्सं बिचाः यानाच्वंगु दु । थ्व लजगाःकथं न्ह्यःज्याके । अन्तय् वय्कःया गुगु आज्जु खः, वय्कलं थातं तयावंगु ज्यात खः, झीसं उकियात थःथःगु थासं गुलि यायेफूगु खः उलि झीसं याये, वय्कःया लुमन्तियात झीसं सदां नुगलय् तयाः ज्या न्ह्याके थ्वहे मनंतुना मदुम्ह हनेबहःम्ह भाजु बुद्धाचार्य शाक्यजुयात छपासः श्रद्धाया छपासः स्वां देछाये ।",http://www.nepalmandal.com/content/16364.html
थनिंनिसें जनबहाःद्यःया रथजात्रा सुरु ,"Posted on Mon Apr 11, 2011  1:34 pm NST","येँया जनबहालय् च्वंम्ह तुयूम्ह लोकेश्वर जनबहाद्यःया रथजात्रा थनिंनिसें सुरु जुइत्यंगु दु । नेपाल संवत् कथं चौलाथ्व अष्टमि अथेधयागु चैतेदशैंया दिंनिसें स्वन्हू तक रथ जात्रा यायेगु परम्परा कथं थौं रथ जात्रा जुइत्यंगु खः । रथ जात्राया निंतिं जमल तीनधारा पाठशाला न्ह्यःने स्वीनिकू ताःहाकःगु रथ दयेकेगु ज्या लिपांगु चरणय् थ्यंगु दु । जनबहाःया गुरुजुतय्सं ब्यूगु जानकारी कथं थौं ४ बजे रथ जात्राया नितिं द्यःयात रथय् तइ । रथ जात्राया निंतिं जनबहालं जनबहाःद्यःयात खटय् तया जमः तक थ्यंकाः रथय् तयेगु ज्या जुइ । रथय् तयेधुंकाः रथयात रत्नपार्क, भोटाहिती जुया असनय् थ्यंकाः याः न्यायेका थौंया जात्रा क्वचायेकी । गुरुजुया पल्टनं हर्षबढाइ याना तोप तयेवं येँया मौलिक बाजागाजा नापं रथ जात्रा सुरु जुइ । आर्यावलोकितेश्वर, करुणामय, लोकेश्वर, जनबहाद्यः, सृष्टिकान्तलोकेश्वर आदि नामं ल्वकंह्वाम्ह तुयूम्ह मच्छिन्द्रनाथया पोहेलाथ्व अष्टमिया दिं न्हवं याना स्वला लिपा रथजात्रा यायेगु परम्परा दु ।",http://www.nepalmandal.com/content/13416.html
लीनहार्डया लुमन्तिइ ,"Posted on Wed Apr 13, 2011  11:37 pm NST","अष्ट्रियाय् च्वनाः नं जन्मकाछि नेपाःया प्राचीन साहित्यया अध्ययन अनुसन्धानय् थःगु जीवन पानावंम्ह प्राध्यापक सिग्फ्रेड लीनहार्डया लुमन्तिइ थौं अप्रिल १३ कुन्हु  नेपालभाषा साहित्यकार व विद्वानपिनिगु संस्था च्वसापासां छगू बिचाःहायेकयगु ज्याझ्वःया आयोजना यात। नेपालभाषा अकादेमीया चान्सलर सत्यमोहन जोशीजुं द्वलंद्वः माइल तापाक निसें वय्कलं पश्चिमी मुलुकय् नेपाःया प्राचीन कालीन साहित्यया म्हसिका जक बियादीगु मखसे, अझ स्वयम् नेवाःतयत हे न) छिमिगु साहित्य थुलि ग्यं धकाः क्यनाबियादिल। वय्कलं ३५०दँ न्ह्यः जुजु सिद्धीनरसिंह मल्लजुं च्वयाबिज्याःगु श्रीकृष्णका दाफा भजनत रोमनआखलं च्वयाः नेपाःया साहित्य र संगीतया धुकूया प्रचार विश्वन्यंक यानादिल धकाः लुमंकादिल। वय्कलं लीनहार्डया अध्ययनशिलता र प्रतिवद्धतापाखें प्रभावित जुयाः दक्वं थःथःगु मांभाय्या संरक्षणय् छधी छपाँय् जुइमाः धकाः नं धयादिल। भाषाविद् डा. तेजरत्न कंसाकारजुं लीनहार्डजुं अति मूल्यवान् नेपालभाषा प्राचीन साहित्य ल्हातिंच्वयातःगु सफूत मुंकाः उकिया अनुवाद न्हापंयाना पश्चिमी विश्व न्ह्यःने हयादिल धयादिल। वय्कया कथं लीनहाडजु मदियेव नेपालभाषा साहित्य अनुसन्धानया ख्यः हे ह्याकुं वंगु दु। च्वसापासाया कजि पद्मरत्न तुलाधरजुं थौंकन्हय्या असहज अवस्थाया हुनिं थःगु मांभाय् त्वःता वनाच्वंपिं नेवाःतय्सं लीनहार्डजु पाखें प्रेरणा कयाः न्ह्यांवनेत इनाप यानादिल। अले वय्कलं लीनहार्डलिसें मेमेपिं नेवाःभाय्या अध्ययनय् थःत पानावंपिं विदेशीतय्गु बारे छगू सफू हे पिथनेमाःगु खँ नं कनादिल। अथे हे मल्ल के सुन्दरजु व काशीनाथ टमोटजुं लीनहार्डजु लिसेया ई लुमंकाः वय्कःलिसे स्वापू दूगु ईयात लुमका दिल। लिसें अन थौंकन्हय् अमेरिकाय् च्वनाच्वनादीम्ह भाषाविद् डा. कमलप्रकाश मल्लजुं छ्वयाहयादीगु शोक प्रस्ताव व कवि दुर्गालालजुं च्वयादीगु चिनाखँ नं ब्वना न्यंकेगु ज्या जूगु खः। लीनहार्डजुं सन् १९४९य् भियना विश्वविद्यालयं विद्यावारिधी यानादीगु खः धाःसा विभिन्न प्राज्ञिक संघसंस्थाय् आवद्ध जुयाः सन् १९९२ निसें लण्डन स्थित एकेडेमिया यूरोपीयाया  बोर्ड सदस्य तकं जुयादिल। थःगु जीवनकालय् डेनमार्कया भाजु हान्स योर्गेन्सन पाखें प्राप्त जूगु नेवाः भाय्या सफू ब्वनाः नेवाःत व उमिगु नेपालभाषाया अध्ययन यायेत लालागित लीनहार्डजुं मेमेगु विषयलिसें नेपालभाषा साहित्य, धर्म, संस्कृति बारे दर्जन स्वयाः यक्व सफूत व कार्यपत्र च्वयादीगु दु। वय्कःया न्हापांगु नेपाभाषाया सफू मणिचुडावदानेव्रत सन् १९६३य् प्रकाशित जुलसा अन्तिम सफू स्वयम्भुपुराण, मिथ अफ नेपाल सन् २००९य् प्रकाशित जूगु खः। सन् १९२४ अगष्ट २४मा अष्टियाको सेन्ट भिएट एड ग्लानय् बूम्ह लीनहार्डया  निधन गत मार्च ६ कुन्हु जूगु खः ।",http://www.nepalmandal.com/content/13469.html
तःजिक हन मध्यपुर थिमिइ सिन्दुर जात्रा ,"Posted on Fri Apr 15, 2011  12:56 pm NST",ख्वप जिल्लाया मध्यपुर थिमिइ थौं तःजिक सुथसिया जात्रा अथेधयागु भ्वइसिन्ह जात्रा क्वचाल । दँय्दसं वैशाख २ गते थिमि नगरय् हनीगु थुगु जात्राय् स्वीनिखःया जात्रा यायेमाःगु परम्परा दु । अथेखःसां थौंया जात्राय् धाःसा नीस्वखः जक जात्राया नितिं बालकुमारी देगलय् हल । थुगु जात्राया तसकं न्ह्याइपूगु लू धैगु हे भ्वइसिन्ह होलीगु छ्वाकीगु व ईकीगु खः । थ्वहे हुनिं थुगु जात्रायात भ्वइसिन्ह जात्रा धायेगु याःगु खः । सुथसिया जात्रा भ्वइसिन्ह जात्रा सिन्दर जात्राया नामं ल्वकंह्वाःगु थुगु जात्राय् धिमे बाजाया तसकं महत्व दु । धिमे बाजाया तालय् थीथी त्वाःया द्यःखःयात प्याखं हुइका जात्रा याइ । नगर दुनेया गणेद्यः निसें मेमेगु थीथी देवगण दुथ्याःगु खः चान्हय् सिन्दुर जात्राया निितं बालकुमारी परिसरय् हयातःगु खः । बालकुमारी परिसरय् हःगु खःयात थौं सुथय् बालकुमारी परिसरमय् केन्द्रित याना सिन्दुर जात्रा न्यायेकल । जात्रा लिपा थःथःगु त्वाःया खःयात थःथाय् जात्रा याना यंकूगु खः । थौंया जात्राय् नगदेशया गणेद्यःया खः महयेकं जात्रा सुरु मजुइगु मान्यता दु । तर छुं दँ थुखे ल्वापूया हुनिं नगदेशया गणेद्यः हयेगु त्वतेवं नगदेशया गणेद्यःया खः दुमथ्याकुसें जात्रा यायेगु यानावःगु दु । नेपाल सम्वत ७०० निसें थुगु जत्रा हनेगु यानावःगु खः धैगु विश्वास दु ।,http://www.nepalmandal.com/content/13484.html
बोडे म्ये प्वाखनीगु जात्रा ,"Posted on Fri Apr 15, 2011  1:11 pm NST",थौं ख्पय जिल्लाया मध्यपुर थिमि नगरपालिकाया बोडे नगरय् म्ये प्वाखनीगु जात्रा जूगु दु । स्वन्हू न्ह्यः निसें निराहार च्वना चोखो जुयास्थानिय जुजुभाइ बासँ श्रेष्ठं नगरय् म्ये प्वाः खने । म्ये प्वाःखनेबले पुण्य प्राप्ति जुया स्वर्गय् वास जुइगु नापं मनं चितेयाःगु खँ पूवनीगु धार्मिक जनविश्वास दु । थुगु जात्रा सम्बन्धय् छगू किंवदन्ती प्रचलित दु । किवदन्ती कथं परापूर्वकालय् बोडे नगरय् पिशाचतय्सं तसकं दुःख बिइगु यानाहयेवं स्थानिय मनूत मुना भीमदत्त कर्माचार्य नांयाम्ह तान्त्रिकया न्ह्यःने पीरमर्का तल । तान्त्रिकं पिशाचयात ज्वनेगु जुक्ति अपनेयाना बोडे परिपरिय् जाः तल । छन्हू दुःख बियाच्वंम्ह विशाच जालय् क्यन अले बोडेया मनूतय्सं ज्वना उम्ह पिशाचयात अनेकौं यातना बिल । तँया भुवंकय् पिशाचया म्ये तकं मुलुं तिया प्वाः खनाबिल । यातना लिपा तान्त्रिकं पिशाचयात नगरय् वया सुयातं दुःख मबिइगु अनिकाल वयेके मबिइगु महामारी फैलेमयायेगु भुखाय् मब्वयेकीगु अतिवृष्टि अनावृष्टि जुइमे मबिइगु न्हय्दँ तक क्वःछिनातःगु इलय् वया म्ये प्वाः खंकेगु व बोडेयात धार्मिक स्थल देयेकेगु थें जाःगु न्हय्गु बन्धन याना मुक्त यानाब्युगु धापू दु । थ्वहे बाचा कथं न्हय्दँ तक क्वःछिनातःगु इलय् वया पिशाचं म्ये प्वां खंकूगु व वयां लिपा नगरय् खनेमदुगु धापू दु । थ्वहे लसताय् न्ह्याकूगु जात्रायात नगरया बासिन्दां थौं तक म्वाकातःगु दु । थौं म्ये प्वाः खनेधुंकाः म्ये प्वाःखं म्हेसिनं मि च्याकातःगु पँ ज्वना नगर चाःहिलेमाःगु परम्परा दुसा अनया स्वखः जात्रा याना द्यःया पिठय् यंकाः चाःहिकी ।,http://www.nepalmandal.com/content/13485.html
'देश विकासया लागिं विमान महःसें मगाः' : सुगतरत्न कंसाकार‏ ,"Posted on Thu Apr 28, 2011  2:02 pm NST","नेपाल वायुसेवा निगमया कार्यकारी अध्यक्ष सुगतरत्न कंसाकारयात छुं दिं न्ह्य: विशेष अदालतं सफाइ बिइवं हानं थ:गु ज्या लिहांझायादीगु दु ।  वय्क: ल्यंदनिगु स्वलाया लागिं हाकनं नेपाल वायुसेवा निगमय् कार्यकारी अध्यक्ष कथं वयेधुकाः देश विकासया लागिं नेपालं अन्तर्राष्ट्रिय स्तरया सुविधा सम्पन्न दुगु विमान महःसें मगाःगु थःगु अडान लिसा कयादीगु दु । वय्कःलिसें या लागिं पत्रकार पाखें यानादीगु खँल्हाबल्हा थन न्ह्यब्वयाच्वना । ० - जिं गबलें कल्पना तक्कं मयानागु परिणति भोगे यायेमाःगु अवस्था वल । नेपाल टेलिकमय् नं न्हि निछाः नये मखंपि नेपाली जनताया छेँय् छेँय् फोन व ल्हातिइ ल्हातिइ मोवाइल फोन थ्यंकेगु धयागु इलय् आपालं मनूत पत्या मजूगु खः । लिपा अन सफलतापूवृक व्यवस्थापन यानागुलिं स्यनाच्वगु वायुसेवा निगमय् दुथ्याकूगु खः । तर देश मियाः शेष नइगुलि पल्के जुइधुंकूगु स्वभावयापिं राज्य चले याइपिं गैर जिम्मेवार मनूतय्सं षड्यन्त्र यानाः हे बैना तकं बी धुंकूगु जहाज न्यायेगु उचित प्रक्रियायात हे अपहेलना याये कथं अख्तियार व लेखा समितिपाखें रद्द याकाः सरकारं जित म्वाः मदुगु हे दुःख बिउगु खः । ० - विमान न्यायेगु कुतः यानागु इलय् देशय् प्रचण्ड प्रधानमन्त्री जुयाच्वंगु खः । अवलेया पर्यटन मन्त्री हिसिला यमि जुयाच्वंगु इलय् वय्कःपिंपाखें निर्णय याकाः हे उगु प्रक्रिया न्ह्यने वंगु खः । थ्व निगम पूर्ण सरकारी संस्था जूगु ल्याखं सरकारी निर्णय बिना जिमिसं छुं नं यायेगु स्थिति मदु । तर, लिपा सरकार परिवर्तन जुयाः माधव नेपाल प्रधानमन्त्री जूगु इलय् बैना रकम छ्वयेगु ज्या जुल । निगः जहाजया लागिं झगू अरव दां माःगुलि अबले ०.५प्रतिशत अथे धइगु पउने ६ करोड दां जक बैना कथं उखे छ्वयागु खः । ० - नियमित रुपं ज्या यानाः बैना बीधुंकूगु निला लिपा जक लेखा समितिं व ज्या मिले मजु धाल । अथे खःसां अख्तियार व लेखा समितिं गन गुकथ ज्या याःगु मिले मजूगु खः धका: आः तक नं स्पष्ट लिसः बियेफुगु मदुनि । जिं उमिके कानूनया गुगु धारा, गुगु दफा कथं थ्व ज्या मिले मजूगु खः स्पष्ट यायेमाल धकाः हालाच्वनागु दु । तर उकिया सुनुवाइ जूगु मदु । उकिं नं थ्व जित ज्या याके मबिइगु व निगमयात दुबे यानाः व्यक्ति तःमि जुइत याःगु षड्यन्त्र खनेदु । ० - विशेष अदालतया पत्र बुझे यायेधुंकाः जिगु स्वला ल्यंदनिगु म्याद तकया दुने अझ नं छुं यायेमानि धइगु धारणां हे जि आः हाकनं नेपाल वायुसेवा निगमय् हाजिर जुया ज्या यानाच्वनागु दु । ऐन व प्रक्रिया कथं हे जि हाकन लिहांवयागु खः । ० - न्हूगु सरकार वःगु दु । न्हूम्ह मन्त्री नापं सल्लाह यानाः जिउसा निला-स्वलाया जिगु कार्यकालय् हे विमान हयेगु निंतिं हाकनं कुतः यायेगु जुइ । सरकारी निर्देशन मदयेकं थन छु यायेफइगु स्थिति मदुगुलि मेगू हप्तां निसें हे जिं विमान न्यायेगु प्रक्रियायात हाकनं शुरु यायेगु जुइ । विमान न्यायेगु प्रक्रियाय् सरकार वने हे माः । थ्व विकास निर्माणलिसें सम्बन्धित खँ खः । विकास याके मवीगु धइगु ला अपराध हे खः । ० - पर्यटन व्यवसायीतय्सं सिउ कि झीगु देशय् मेमगु देशया विमानया भरय् च्वनेगु स्वया झीगु थःगु हे विमान वल धाःसा आपालं लागाय् विकास जुइ । राष्ट्रिय ध्वजाबहाक विमानत झीसं थीथी देशय् मथ्यंकूतले देशय् पर्यटकत बृद्धि याये फइमखु । याकनं पर्यटन क्षेत्रय् विकास यायेत नं झीसं विमान मन्यासें मगाये धुंकल ।	मेगु खँ नेपाल सरकारया ३६गू थीथी संस्थात मध्ये नेपाल वायुसेवा निगम टप टेनय् लाःगु संस्था खः । हवाइ सेवा छगू व्यापार खः । गथे बिस्कुट उद्योग चले यायेगु निंतिं बिस्कुट दयेकीगु मेसिन आवश्यक जुइ । अथेहे हवाई सेवाया लागि थःगु हे हवाई विमान मदयेकं मगाः । निगमयात थ्व उपकरण माः हे माः । आः झीके दुगु विमान नीन्यादँनिसें पीनिदँ तक पुलां जुयाः मर्मत खर्च अप्वः जुजुं वनाच्वगु जहाजत खः । अथे जुयाः निगमयाके दुगु तःग्वःगु अन्तर्राष्ट्रिय उडान निगः व मेगु न्ह्य्गः आन्तरिक उडान नाप यानाः गुंगः विमान भ्याये हे मजुइ धुंकल । थाइ एयरलायन्स नापं नीखुगू एयरलाइन्स नापं प्रतिश्पर्धा यायेमाःगु थ्व इलय् तक यदि वायुसेवा निगम विमानहीन याना च्वनेगु खःसा व निगम बन्द यायेगु लाकि चले यायेगु धइगु सवाललिसें सम्वन्धित जुइ । अथे जुया ५२ दँया इतिहास दुगु नेपाल वायुसेवा निगमयात चले हे यायेगु खःसा निगम जहाज मन्यासें हे मगाये धुंकूगु अवस्था वये धूंकूगु दु । ० - वायुसेवा निगमं ७५ अरवया बार्षिक व्यापार याइ । थुंकिं साधे छ अर्व सरकारयात वार्षिक राजश्व जक पुलाच्वंगु दु । आः निगू विमान दुत हये फत धाःसा स्वदँया दुने हे राजश्व संकलन १४ अर्व थ्यनी । निगम दुनेया १४सय कर्मचारीतय् थासय् मेमेपिं नं कर्मचारीत अप्वयेकाः रोजगार सिर्जना यायेफइ । नापं मेमेगु कथं नं अनुपातिक विकास जूवनी । कर्मचारीतय्सं थप तलव व बोनस नं नयेखनी । हवाई विमान मवःगु कारणं थथे झीसं हये फइगु दां नं नीखुगू एयरलाइन्स कम्पनीतय्सं दावासाही यानाः यंकाच्वंगु दु । झी विकास मजूगु, रोजगार मदुगु नं निगमयात विमान न्याके मबीगु अपराधं याना हे खः । ० - गैर नेवाःतय्सं स्वयां नेवाःतय्सं जिगु विषयय् अप्वः चिउताः तइगु स्वाभाविक खः । जिगु बारे न्हापां अप्वः चिउताः तइपिं जिगू परिवार, नेवाः परिवार खः । वयां जिपा जिगू नेवाः समुदाय खः। थुकियात साम्प्रदायिक धाये मजिउ । थ्व छम्ह नेवाःयात परे जूगु अन्यायया विरोधय् मेम्ह नेवालं सः थ्वयेका बिउगु बांलागु हे पक्ष खः । अथे ला जित अन्याय परे जुल धकाः जिगु पेशागत संगठन नेपाल इन्जिनियर एशोसियसनपाखें नं आन्दोलन याःगु हे खः । ० - जिगु अन म्याद धइगु आः स्वला हे जक दनि । निदँ-निदँया म्यादय् नीछला फुइ धुंकल । थ्व राजनीतिक नियुक्ति खः । सरकारं माल धाःसा जित छक्वलं प्यदँया लागिं नं अन म्याद थप यायेफु । तर उकिया लागिं जिं सुयातं चाकडी यायेमखु । बरु नेवाः न्ह्यलुवापिनि ग्वाहालि काये । विकास निर्माणय् राजनीति यायेमजिउ धाइम्ह मनू खः, जि । राजनीतिं हे झी लिपा लाःगु खः । पउने ३ अरब जनता राजनीति मखु रोजगारी फ्वनाच्वंगु दु । विकसित देशया आधार धइगु प्रतिव्यक्ति आयश्रोत गुलि धइगु खः । झी निश्चय न एशियाय् हे दककलय् म्हो आय-आर्जन याइपिं जनता जुयाच्वंगु दु । उकि मुलुक थकायेत खुल्ला मञ्चय् भाषण याना मखु ज्या याना कयनेमाःगु अवस्था वयाच्वगु दु । जि ज्या यायेत तयार दु । मौका बिल धाःसा थःगु प्रविधि व अनुभवयात सदुपयोग यानाः थ्व देशयात च्वन्ह्याकेगु जइ ।",http://www.nepalmandal.com/content/13660.html
अझ नं रहस्यमय जुयाच्वंगु दासढुंगा  दुर्घटना ,"Posted on Tue May 17, 2011  9:44 pm NST","थौं हानं छक्वः २०५०साल जेठ ३ गतेयात लुमंकेगु ज्या जुल । हान छक्वः तत्कालीन नेकपा (एमाले)या महसचिव मदनकुमार भण्डारी व संगठन विभाग प्रमुख जीवराज आश्रितयात लुमंकल, अले लुमंकल दासढुंगा  दुर्घटनायात । थौंया न्हिसं वंगु झिंच्यादँ न्ह्यः भण्डारी व आश्रित छगू रहस्यमय दुर्घटनाय् सीगु खः । २०५० साल जेठ ३गते पोखराय् जूगु पार्टीया आन्तरिक ज्याझ्वलय् ब्वति कयाः चितवनय् लिहांवयाच्वंगु इलय् दासढुंगाय् जीप दुर्घटनाय् जुयाः निम्ह नेतात मदुगु खः । झिच्यादँ न्ह्यः निसें एमाले न्ह्याकाच्वंगु पुलांगु हे परम्परां थौं नं निरन्तरता काल,  वय्कःपिनि नांमय् स्मृति दिवस हनाः । अले हानं पुलांगु हे सः थ्वल - घटना रहस्यमय खः, थुकिया बारे अझ नं उच्चस्तरीय छानबिन जुइमाः । तर छानबिन सुनां याइगु? सः थ्वयेकीपिं फुक्कं मौन । घटना लिपा निगू सरकारी, छगू एमाले व छगू नागरिक समाजपाखें यानाः प्यंगू बिस्कं बिस्कं छानबिन आयोग नीस्वंगु खः । सरकारया पाखें पुलाम्ह अतिरित्त न्यायाधीश प्रचण्डराज अनिल व सर्वोच्च अदालतया न्यायाशी त्रिलोकप्रताप राणया अध्यक्षताय् आयोग नीस्वंगु खः । अथेहे एमालें केपी शर्मा ओली व नागरिक समाजापाखे पद्मरत्न तुलाधरया अध्यक्षताय् आयोग नीस्वंगु खः । निगू सरकारी आयोगं घटना सामान्य सतक दुर्घटना जक जूगु खँ न्ह्यथंगु खःसा मेगू निगू आयोगं षड्यन्त्रपूर्ण तरिकां हत्या याःगु निष्कर्ष पिकाःगु खः । तर सुनां उगु षड्यन्त्र याःगु धाःसा प्रतिवेदनय् न्ह्यथनातःगु मदु । अथें हे रहस्यमय घटनायात प्यंगू आयोगं प्यखे स्वःगु प्रतिवेदन न्ह्यब्वयेवं थुकियात अझ रहस्यमय दयेकाबिउगु खः । अझ रहस्यमय ला उबले जुल गुबले थुगु घटनाया छम्ह जक साक्षी उगु दुर्घटना जूगु जीपया चालक अमर लामाया हत्या जुल । न्यादँ तकया जेल जीवन लिपा 'मदन भण्डारीया हत्यारा छ हे मखुला' धासें येँय् लामाया हत्या जूगु खः । थुकिं अझ रहस्यमय दयेकूगुलिं एमालें घटनाया छानबिन अझ नं जुइमा:गु माग यानाच्वंगु ख: । तर विडम्बना, अबलय् दासढुंगा घटनाय् तत्कालीन प्रधानमन्त्री गिरिजाप्रसाद कोइराला, भारत लगायत विदेशी शक्तितय् ल्हाः दुगु दावी या:पिं एमाले नेतात थौं सरकार थ्यनेधुंकूसां थुकी उलि च्यूताः तयेगु ज्या जूगु मदु । तर स्मृति दिवस कुन्हु छन्हु घटनाया बारे छानबिन जुइमाःगु व घटना रहस्यमय षड्यन्त्र खः धायेगु धाःसा ल्वममंक धायेगु याः । अझ घटनाया हत्यारा झीसं सिउ धकाः दावी याःपिं एमाले नेतात माधवकुमार नेपाल स्वयम प्रधानमन्त्री व केपी शर्मा ओली गृहमन्त्री जुइधुंकल, तर घटना बारे छानबिन यायेगु कुतः मजू । थ्व दक्वं घटनाक्रम स्वयेगु खःसा घटना आः सदांया निंतिं रहस्यमय हे जुइगु खनेदु । यदि अथेहे खःसा दच्छि छक्वः जेठ ३या न्हि कुन्हु मदन भण्डारी व जीवराज आश्रितयात छानबिन यायेमाः धकाः हालाः श्रद्धाञ्जली जक बीगुया छुं अर्थ मदु । वय्कःपिं प्रति सच्चा श्रद्धाञ्जली धइगु उगु घटनायात अझ रहस्यमय मदयेकूसें उच्चस्तरीय छानबिन यानाः सत्य तथ्य जनता समक्ष न्ह्यब्वयेगु बाहेक मगू जुइमखु ।",http://www.nepalmandal.com/content/14046.html
"लुँभूया महालक्ष्मी, महाभैरवजात्रा ","Posted on Sun May 8, 2011  11:44 am NST","लुँभूइ महाभैरवजात्रा‏ अक्षय तृतिया कुन्हु निसें सुरु जूगु दु ।  नेपाल संवत् ७०६ निसें अस्तित्वय खनेदुगु लुँभूया महाभैरवजात्रा(महालक्ष्मी) देंय्दसं अक्षय तृतिया कुन्हुनिसें च्यान्हुतक हना दशमि कुन्हु क्वचायेकीगु याइ । जात्राया न्हापांगु दिं न्हय्म्ह आजु(थकाली)तय्सं द्यःया मुर्तियात देगलं पिथनेगु निंतिं पुजापाठ याना महालक्ष्मी, महाभैरव, कुमार व कुमारीया छम्ह-छ्म्ह व निम्ह गणेद्यःया मूर्ति देगलं पिथनी । मू कथं थुगु जात्राय् निगु ख: दइ । न्हापांगु खतय् महालक्ष्मी, गणेद्यः व कुमार मूर्ति तइसा: लिपांगु खतय् महाभैरव, गणेद्यः व कुमारीयात विराजमान याकी । स्वन्हु लिपा आकाशभैरवया ख:यात जात्राय् दुथ्याकीगु ज्याः जुइ । आकाशभैरवया ख:यात जात्रा ज:छि  क्वबिनाः तयातइ । थुगु जात्रा लुँभूया लाच्छिं न्ह्याका: पाउल, नासल टगटु, तल्लो लाछी, भगवती लाछि, देवीस्थान, गोब्रातेश्वर महादेव प्राङ्गण, नासल तगटु, कोयलाछी, इटाटोल, नारायण द्यः, महालक्ष्मी द्यः याना: लिपांगु दिं भगवती द्यः न्ह्यने ख: थ्यंकी ।",http://www.nepalmandal.com/content/13854.html
पन्ति जात्रा ,"Posted on Tue Jun 14, 2011  11:59 pm NST",स्वनिगलं पूर्वपाखे च्वंगु नेवाःतय्गु ऐतिहासिक शहर पन्तिइ दँय्दसं जेष्ठ शुक्ल पूर्णिमाया दिनस पनौति जात्रा अर्थात भद्रकालीया जात्रा जुइगु खः । नेपाःया प्राचीन धार्मिक स्थल कथं म्हसिउगु पन्ति पूण्यमति व रोशी खुसिया दोभानय् लानाच्वंगु दु । थन दुगु इन्द्रेश्वर महादेवया देगः दक्कलय् पुलांगु व महत्वपूर्ण देगः कथं कयातःगु दु । थ्व बाहेक थन थीथी देगः मूर्ति बास्तुकलाया ज्वःमदुगु सम्पदात यक्व हे खंकेफु । जेष्ठ शुक्ल पूर्णिमा अर्थात ज्या पुन्हि कुन्हु जुइगु थुगु जात्रा पन्तिया दक्कलय् तःधंगु व महत्वपूर्ण जात्रा कथं कयातःगु दु । थौंया दिनस त्रिवेणीघाटय् म्वःल्हुयाः खः ल्वाकूगु जात्रा स्वःसा दच्छियंकया पाप मुक्त जुइगु विश्वास दु । बर्षामासय् जुइगु थुगु जात्रा नापनापं बुँज्या नं शुरु जुइगु संकेत बी । जात्रा क्वचायेवं बुँज्या शुरु जुइगु खः । विशेष यानाः सिनाज्या शुरु जुइगु खः । ज्या पुन्हिया दिंयात दच्छिया दक्कलय् ताःहाकःगु दिं कथं नं कयातःगु दु । अथेजुयाः थौंया दिनस ज्या मयाईपिं व चाय् न्ह्यो मगाःपिंत उमिगु जीवनय् गबलें सुख सीमखु धइगु धापू दु । छाय्धाःसा दक्कलय् ताःहाकःगु दिनस ज्या याये मफूपिं व न्ह्यो मगाःपिं मेगु दिनस गबलें नं सन्तुष्ट जुइ फइमखु । ज्या पुन्हिया जात्रा च्यान्हु तक न्ह्याइगु खःसां पुन्हिया दिनस जुइगु जात्रा थःगु हे विशेषता दु । उगु दिनस मौलिक साँस्कृतिक ब्वज्या नापं म्व: म्व: मनूतय्गु उपस्थितिं अनया अनुभूति हे मेगु कथं हे दु । थौंया दिनस सुथंनिसें हे त्रिवेणी घाटय् म्वःल्हुईपिं म्वःम्वः दइ । नापं उगु दिनस देय्या थीथी थासं जात्रा स्वःवइपिं नापं पाहांपिनिगु उपस्थिति यानाः पन्तिया लकस हे तसकं न्ह्यइपुसे च्वनीगु खः । जात्राय् उन्मत्त भैरवया खतं लिउने व इन्द्रेश्वर महाद्यःया खतं न्ह्यःनेपाखे भद्रकाली खःलिसे ल्वाकेगु परम्परागत प्रकृया तसकं स्वयेबहःजू । जात्राया मू आकर्षण नं थ्वहे धाःसां जिउ । परम्परागत बाजंया नापनापं खःयात पन्ति देय्या थी थी त्वाः व चुकय् चाःहिकाः लाय्कुली हयाः खः ल्वाकीगु खः । देय्या दथुइ लानाच्वंगु लाय्कू चकंगुलिं जात्रा तातापाकं नं न्ह्यइपुक हे खनेदु । लाय्कुली खः स्वक्वःतक ल्वाकाः अबीर ह्वले न्ह्यः महाद्यः भद्रकाली व भैरवया खःयात पन्ति देय्या हरेक छेँखापतिकं तःधंगु वा चीधंगु वा गच्छेकथं बाहां बीगु चलन दु । जात्राया झ्वलय् रोशी खुसिया सिथं चाःहिकाः सोह्रखुट्टे फल्चा जुयाः लाय्कुली हइगु खः । खःया जात्रा याइगु इलय् महाद्यःया खतय् च्वंम्ह पुजारीं कान्ता डबडब थाइगु खः । खः स्वखः नं लाय्कुली थ्यनेधुंकाः न्हापां भद्रकाली व भैरवया खः स्वक्वःतक व महाद्यः व भद्रकालीया खः प्यक्वःतक ल्वाकीगु चलन दु । थथे खः ल्वाकीगु इलय् रथय् च्वनाच्वंपिन्सं मदिक्क अबिर ह्वलाच्वनी । वहे इलय् बाजं नं ततसलं थाइगु जूगुलिं अनया रौनक हे मेगु हे जुइ । मल्लकालय् प्रचलनय् वःगु थुगु जात्राया भगवान शिव व योगिनीया खः जात्रा कथं कायेगु याः । थुगु जात्राया नापनापं छगू धापूयात आः तक विश्वास यानाच्वंगु दु । धापूकथं सत्ययुगय् महाद्यःयात ख्वीप्यम्ह योगिनीतयसं पिछा याःगु इलय् बिसिउँ वनेगु झ्वलय् पन्तिया त्रिवेणीघाटय् तिन्हुया वंगु व अन नं योगिनीतय्सं पिछा यानाच्वंगुलिं महाद्यवं उन्मत्त भैरवया रुप धारण याःगु खः । पुन्हिया दिं  बाहेक त्रयोदशी व चतुर्दशीया दिनस नं जुइगु थुगु जात्राया झ्वलय् 'दुइँचा ङेकेगु' ज्या नं जुइ । थ्वहे खँय् छगू पुलांगु धापु दु पुण्यमति खुसिया पारीच्वंगु ब्रम्हायणी द्यःयात तान्त्रिक विधिकथं पूजा यायेत वंगु इलय् ताँ त्वःधुल । तुरुन्त हे बासुकि नाग थः हे ताँ जुयाः जात्राय् वंपिं सकसितं उद्दार यायेगु ज्या जुल । थुकथं नागया चुलुगु म्ह ताँ कथं छ्यःगुलिं आःतक नं थुगु जात्राया इलय् वहे ताँ जुयाः ज्यापु पुजारी मू पुजारी व कर्माचार्यत तसकं होसयानाः बुलुहुँ न्यासि वनेगु चलन दु । पुजारीतय्सं ब्रम्हायणी देगलय् मेय् दुगुचा आदि बली बीगु नियम दु । अनिलं तान्त्रिक पूजा यानाः होमय् दुगुचाया छयं बीगु चलन दु । जात्राया झ्वलय् उन्मत्तभैरव देगःया गोप्य क्वथापाखें द्यः हयाः सर्वसाधारणतय्गु दर्शनया लागि पिने ब्वये हइगु खः । थुगु जात्राया झ्वलय् स्थानीय द्योलाय्सं नाग व नागिनीया प्रतीक कथं निगः पं लँया सिथय् ब्रम्हायणीया द्यःछेँ निसें पुण्यमाता खुसितक तयेगु चलन दु । थ्वहे पँथय् न्हुयाः पूजा यायेत पारी वनेगु प्रचलन आःतक नं ल्यंदनि । जात्राया च्यान्हुया दिनस चिरनबली व धिमय् बाजं थानाः फुक्क द्यःत देगलय् यंकाः पुनः प्रतिष्ठान याइगु खः । थुकथं थुगु जात्रा छखे साँस्कृतिक महत्व दुसा मेखे सामाजिक सहभागिता व बर्षाया संकेत नं यानाच्वंगु दु । वास्तवय् झीगु हरेक जात्रा पर्व परम्पराय् जक सीमित जुइगु मखुकि झीगु जीवन ई व प्रकृति लिसे उलि हे स्वापू दयाच्वनी अले लिक्क तयातइगु खः ।,http://www.nepalmandal.com/content/14598.html
कालिन्चोककु च्वापा होर (द्वाल्खा भाषा) ,"Posted on Thu Mar 22, 2012  5:56 pm NST","दोलखा जिल्लाकु चोङ्गु कालिन्चोक भगवती थिगुर महत्वपुर्ण धार्मिक गनतब्य खेङ । दोलखाय सदरमुकाम चरिकोटलान करिब ४ कोस उत्तर खेन्न लिङाएन कालिन्चोक भगवतीय देकु थेइफरैं । थनुकेसि मोटरय मुल कुरी टुल्के थेङ लागिन् मिपेन् मोटर साइकल, मोटरकुङ कालिन्चोक भगवतीत स्याउदाइत् उइफरै । चरिकोटलान् गाडीकु वन्स १८ किलोमिटरकु कुरी थेन् । तर मोटरकु उई सोएनुङ लिङाएन उइरीय ब्यागलतुङ मजा दयलागिन् ल्यास्मा-ल्यास्मिसापेन् र्ठार्कस्ङ लिङाएनतुङ उई रर्स्ताहिन् । चरिकोटलान् उकालो बिस्तार्न गर्सङ् करिव २ घण्टाकु देउराली थेइफरगु । देउरालीकु बाँलकु होटलपेन् यक्कु दम । आकु छिजिन् नास्तापेन् नइफरगु । आकुलान् उकालो लिङायन् करिव २ घण्टाकु आरामन् गैरी थेनगु । गैरीलान बेस्न मनमोहक वङ्गौं दृश्यपेन् सोएन लिङाएतुङ याद मद । मुल-मुलकु होएन चोङ्गु ट्वाङ्स्वन, चिमाल स्वन्न झन यात्रात यादगार दकेरैं । गैरीलान ३ घण्टाकु छिजी कुरी थेइ फरगु । कुरीन् थनुकेसी छिजीत दामन, दार्जिलिङ लुवन्केरैं । येले स्वउ त्वायौं च्वापा होएन चोन, बुढामिए कापलय त्वायौं सां थें । यिनागु च्वापा खोङ्नली निच्छी चल्ती हाके लिङाए दोखुनुङ लुङ्मोकेरैं । च्वापा नाप छिजी मेथैइरी मजा तुङ ब्यागल । च्वापा खोङ्ननी गुन सुम्मके चोइफयौं थउ डिजिटल क्यामरा पितकाएन किपा कारहिन.........क्लि्क क्लि्क क्लि्क । चरिकोटलान हाए ग्यास सिलिण्डरकु छुँय जानय्न चच्छी सुबिधा बाँलकु दउ लजकु घुप्लुक्क डिङ्ननी सुनि जुइत गुली ब्यालाङ् लगै मोजु । सुनितुङ कुरीलान् बेस्न लिङाइ फउपेन बगुर घण्टाकु, लिङाइ मफ्उपेन थिगुर घण्टाकु कालिन्चोक डाँडाकु थेइफरैं । तर येँय बेस्न दाँकु दउ म.म., पालौं छोएला नएन तौल गत्के दके्उतरी प्रकृतीनुङ रस्मताउजुएन चोन् रा ग्वा, लिङाइत बेस्न ठाकौं जिनथउतु र्चागी । गुलि गुलि थात वन आम्लि-आम्लि कुरीत पुङ्न होएन चोङ्गु च्वापा बेस्न बाँलस्के सोइदम । कालिन्चोकये डाँडालान् निबार लुउ सोइरीय ब्यागलतुङ मजा गौरीशंकरये फेदलान लास्चाएन यउ मिसामी थें बिस्तारन लुउ निबार सोएननी मेघ नसिय ठाकौंय ह्याङ् ओभर गिबि वन वन । कालिन्चोकय डाँडा चिचा मुल जुएनउइमल्गु जुएलागिन् गत्के स्यातो मोवोङ्गुरी मखे । झन थात थेङननी गुल्मावा गत्के चोंइ ग्याङन चांर क्वल यरहिन् । कालिन्चोक थेंइ टेन्ङ हाबि-हाबि कांइ कुंइ यकु कुल्सि गयन् उइमल, आम कुल्सिय देपालय पाराकरी हल्लैजुएन चोन । कुल्सि थेंइ सोएन हाखेन दउ देउत पुजा यङनली कुल्सि गएन मेबु पाखा थेनगु । कालिन्चोक भगवती हङननी छिजीन मुर्ति दम बार्फफरगु तर आकु मुर्ति मद जुकुन जलय कुण्ड । कालिन्चोकत थउ मनय खँ प्वोन्के पुजा यङननी पाला लिबि स्थापना यङ भगवतीय मुर्तिय पाला । आउ पुजा ध्वोन, पाला डिजिटल क्यामराय........क्लि्क क्लि्क क्लि्क । आकुलान बाच्चा कोतययननी थिगुर चिचा होटल दम । झिटाका तिरेङ्न आकुय हाकौं च्या तोङननी नुगर मजान् क्वाकु अनुभव यरीफरगु । उकुलान गौरीशंकर, गौरीपर्वत थिनागु हिमालपेन मजान् खोइदम । आउ लितङ कुरी थेंइ पाला । उकालोर् गङ यउली फ्यास-फ्यास डुएन लिङसिङ् ओरालो झरैजुङ संसारतुङ जितेङ भान जुर । करिब २० मिनेटकु कुरीय क्वाकु जा नर थेंइफरगु । कुरीकु चलेन चोङ्गु लजकु बेस्न सुबिधा दम । लजय कुठापेन पुरा सिंन दके तरै आमुङ् कलात्मक रुपन । आकुलान खोङ्गौ दुत माया । आउ करिब ४ नसि ५ घण्टाकु बेस बिस्तारन लिङसिङ् द्वाल्खा थेंइ फरगु । कालिन्चोक चोङ्न चोन्ङ जन्त गत्के सम्भावनाय खँपेन मनकु उर । कालिन्चोककु स्नोस्केटिङय सम्भावना बाँलकु खोन्गु । आले थाबि देउ चोङ्गु डाँडालान् प्यारा ग्लाइडिङ् यङन कुरी झरैजुइ फरगु । आन्थिजुएलागिन् कालिन्चोक नेपालयतुङ थिगुर अध्यात्मिक पर्यटनय बाँलकु गनतब्य खेङ । छिजीन्तु खेङ थउ ठाँइय प्रचार-प्रसार यकु । आमकारणन् थउ ठाँइय प्रचार हो प्रबर्द्धनय लागिन् फय-सय थें ग्वाहार यरिलो । अन्तिमकु कालिन्चोकय च्वापा खोङन जन्त लुवन्गु डा. किराँतन चोए म्येय बातिचा अंश गुनगुन्याङन चोए खँ त ध्वोन्केरगी । येले स्वउ त्वायौं च्वापा होएन चोन, बुढामिए कापलय त्वायौं सां थें । यिनागु च्वापा खोङ्नली निच्छी चल्ती हाके लिङाए दोखुनुङ लुङ्मोकेरैं । च्वापा नाप छिजी मेथै्इरी मजा तुङ ब्यागल । च्वापा खोङ्ननी गुन सुम्मके चोइफयौं थउ डिजिटल क्यामरा पितकाएन किपा कारहिन.........क्लि्क क्लि्क क्लि्क ।",http://www.nepalmandal.com/content/18590.html
संविधानय् बहिष्कृत समुदायया मुद्दा ,"Posted on Mon Mar 12, 2012  7:53 pm NST","सर्वोच्च अदालतं २०६९ साल जेठ १४ गतेया दुने संविधानसभां न्हूगु संविधान बी मफुसा संविधानसभा स्वतः विघटन जुइगु निर्णय न्यंकेधुंकूगु दु । थ्व ल्याखं आम नेपाःमितय् मू चिउताःया विषय जूगु दु – वइगु जेठ १४ गते दुने न्हूगु संविधान वइगु खः वा मखु । संविधानसभापाखें न्हूगु संविधान जारी यायेत विफल जूसा बहिष्करणय् लाःपिं समुदाय दकलय् अप्वः मारय् लाइगु व हानं नेपालय् यथास्थिति व पुलांगु हे राज्य संरचना कायम जूवनीगु खँय् शंका मदु । तर, जेठ १४ गते न्हूगु संविधान जारी हे जूसां उगु संविधानय् बहिष्करणय् लाःपिं समुदायया मुद्दाया उचित व्यवस्था जुइ ला, थ्व मेगू चिउताःया विषय खः ।  बहिष्करणय् लाःपिं समुदाययात न्ह्याःगु हे संविधान जूसां जेठ १४ गते दुने जारी जुइमाः धकाः जक मगाः, उगु संविधान ‘हाम्रो व राम्रो’ संविधान जुइ नं उलि हे आवश्यक दु । थुगु हे विषययात ध्यानय् तयाः जातिय विभेद विरुद्ध राष्ट्रिय मञ्च (एनकार्डं) फेब्रुअरी २८ व २९ तारिख कुन्हु ‘बहिष्कृत समुदायया मुद्दा व न्हूगु संविधान’ विषयस विवेचनात्मक संवाद यात । सभासद्त, थीथी पेशाकर्मीत व सञ्चारकर्मीत दुथ्याःगु उगु संवाद ज्याझ्वलय् राजनीतिक विश्लेषक श्याम श्रेष्ठं ‘बहिष्कृत समुदायया मुद्दा व न्हूगु संविधान’ विषयलय् कार्यपत्र न्ह्यब्वयादीगु खः । न्हूगु राज्य संरचनाय् राज्यया छुं नं तह व अगंय् बहिष्करणय् लाःपिं समुदायया पहिचान, पहुँच व प्रतिनिधित्व गुकथं न्यायपूर्ण व समतामूलक ढंगं स्थापित यायेफइ धइगु विषयय् श्रेष्ठया कार्यपत्र केन्द्रित जूगु खः । वय्कलं संविधानसभा अन्तर्गत गठित विशेषतः अल्पसंख्यक, बहिष्कृत समुदायया अधिकारनाप प्रत्यक्ष सरोकार दुगु खुगू समितिया प्रारम्भिक मस्यौदाया बांलागु पक्ष, कमजारे पक्ष व सुधार यायेमाःगु व उकीया निंतिं थीथी समुदायं ल्ह्वनेमाःगु पलाःया बारे कुलादीगु खः । ज्यापौ न्ह्यब्वयादिसें श्रेष्ठं धयादिल, ‘बहिष्कृत समुदायं संविधानसभा दुने व पिने न्ह्याकूगु आन्दोलन मू खँय् कम व खोलाय् अप्वः महत्व बिउगु खनेदत ।’ ‘छुं विषयवस्तु सम्झौता याये मिले मजूगु व संविधानय् त्वःफिके हे मजिउगु व प्राथमिक महत्वया जुइ’ श्रेष्ठ धयादिल ‘छुं छुं विषय धाःसा आवश्यक जूसां नं सहायक महत्वया जुइ उकी आः सम्झौता यायेफइ व आः त्वःफिउसां हानं प्राप्त यायेत संघर्ष यायेफइ ।’ श्रेष्ठं संविधानसभा अन्तर्गतया मौलिक अधिकार तथा निर्देशक, सिद्धान्त समिति, अल्पसंख्यक तथा सीमान्तीकृत समुदायया हक अधिकार संरक्षण समिति, राज्यया पुनःसंरचना व राज्यशक्तिया बाँडफाँट समिति, व्यवस्थापिकीय अगंया स्वरुप निर्धारण समिति, राज्यया शासकीय स्वरुप निर्धारण समिति व प्राकृतिक स्रोत, आर्थिक अधिकार व राजश्व बाँडफँड समितिया प्रतिवेदनय् केन्द्रित जुयाः थःगु ज्यापौ न्ह्यब्वयादीगु खः । खुगू विषयगत समितिया विषययात वय्कलं न्याब्वय् ब्वथलाः थःगु प्रस्तुति यानादीगु खः । वय्कलं आःया इलय् बहिष्करणय् लाःपिं समुदायं यक्व विषयलय् छरे जुयाः सिबें नं मुख्य विषयय् ध्यान केन्द्रित यायेमाःगु न्यागू मू क्षेत्र व विषय धकाः क्वय् न्ह्यथनातःगु विषयय् थःगु ज्यापौ केन्द्रित यानादीगु खः । न्यागू मू श्रेत्र व विषय थुकथं दु :– –	बहिष्करणय् लाःपिं समुदायतय्त जुयाच्वंगु भेदभाव, असमावेशीता व अन्याय अन्त्याया निंतिं व्यवस्था यानातःगु मौलिक अधिकारया धलः –	संघीय राज्य संरचनाया फुकं तहलय् अधिकार, स्रोत व दायित्वया बाँडफाँटया धलः नापं राजनीतिक÷आर्थिक÷सांस्कृतिक स्वशासन व स्वायत्तताया स्वरुप –	शासकीय स्वरुप वा शासन प्रणालीया फुक्कं तक व ढाँचाय् संघनिसें गाँ तहतक बहिष्कारणय् लाःपिं समुदायया समावेशी व समानुपातिक पहुँच व प्रतिनिधित्वया सुनिश्चित व्यवस्था –	फुकं तहया निर्वाचित निकायया व पदाधिकारीया चुनाव प्रणालीइ बहिष्करणय् लाःपिं समुदायया न्यायोचित समानुपातिक उम्मेदवारी व प्रतिनिधित्वा सुनिश्चित व्यवस्था –	सेना, प्रहरी, प्रशासन व न्यायालय थंज्याःगु राज्ययन्त्रय् व रोजगारी, शिक्षा, छात्रवृत्ति थंज्याःगु विकासया तमाम अवसरय् बहिष्करणय् लाःपिं समुदायया समतामूलक समानुपातिक समावेशीताया निंतिं यायेत्यंगु कोटा वा आरक्षण प्रणालीया स्वरुप व व्यवस्था ज्यापौ न्ह्यब्वयेगु झ्वलय् राजनीतिक विश्लेषक श्रेष्ठं लिप्पांगु इलय् नं संविधानय् दुमथ्याःगु बहिष्कृत समुदायया आधारभूत मुद्दा छु खः धइगु विषयलय् सरोकारवालातय् ध्यान इलय् हे वनेमाःगु खँ नं बः बियादिल । निन्हु तक धौख्यःया छगू रिसोर्टय् न्ह्याःगु संवाद ज्याझ्वलया न्हापांगु न्हि लसकुस व औपचारिकता मुना जक जूगु खःसा निन्हुया न्हि ज्यापौ न्ह्यब्वयेगु नापं संवाद नं जूगु खः । बहिष्कृत समुदायय् दुथ्याःपिं मिसा, मुस्लिम, आदिवासी जनजाति, मधेशी नापं जुम्ला, हुम्ला निसेंया प्रतिनिधितय्सं संवाद ज्याझ्वलय् ब्वति काःगु खः । नापं संवाय् ज्याझ्वलय् सभासद्त इन्द्रजित राई, आङदावा शेर्पा, बिन्दा पाण्डे, सीता गुरुङ व गोपाल ठाकुरपिंसं नं ब्वति कयादीगु खः । ज्यापौ न्ह्यब्वयेधुंकाः सभासद्तय्सं आःया राजनीतिक अवस्थाया कारणं जेठ १४ गते संविधान वइगु खः वा मखु धइगु विषयय् थःपिं तकं स्पष्ट जुइ मफुगु खँ न्ह्यथंसें आः दक्वं खँ शीर्ष नेतृत्वया ल्हातय् दुगु बिचाः प्वंकूगु खः । वय्कःपिंसं आः बहिष्कृत समुदायया मुद्दा नं शीर्ष नेतातय् ल्हातय् दुगु तर अन्तिम इलय् संविधानसभाया दुई तिहाई बहुमतं पारित यायेगु इलय् थःपिनिगु भूमिका महत्वपूर्ण जुइगु जिकीर नं यानादिल ।",http://www.nepalmandal.com/content/18572.html
कंसाकारया पक्षय् संघर्ष यायेत समिति गठन ,"Posted on Thu Mar 3, 2011  3:23 pm NST","नेपाल वायु सेवा निगमया निलम्बित कार्यकारी अध्यक्ष सुगतरत्न कंसकारया पक्षय् न्यायिक नापं सतक संघर्ष यायेत जनस्तरं छगू समिति निस्वंगु दु । नेवाः जागरण मञ्चया अगुवाइलय् थौं येँया क्षेत्रपाटी पार्टी प्यालेसय् जूगु छगू मुँज्या मञ्चया कजि सुजीव बज्राचार्यया नायःसुइ निस्वंगु खः । उगु संघर्ष समितिइ नेवाः सभासद्त तिर्थराम डंगोल, दिलिप महर्जन, मंगलसिद्धि मानन्धर व बुद्ध साय्मि च्वनादीगु दु । अथेहे समितिलय् उदाय् समाज, कसाः तःधं गुठी, पर्यटन दँ २०११ समिति, पर्यटन व्यवसायी संघ, भोटाहिटी बजार व्यवस्था समिति, गंगा क्लब, क्षेत्रपाटी क्लब, स्टार क्लब नापं नेवाः आन्दोलनया न्ह्यलुवात मल्ल के. सुन्दर, पवित्र बज्राचार्य, कृष्णगोपाल श्रेष्ठ लगायत दुजः कथं च्वनादीगु दु । संघर्ष समितिं छु गज्याःगु संघर्षया ज्याझ्वः यायेगु धइगु बारे कन्हय् ११:०० रिपोटर्स क्लबय् छगू पत्रकार सम्मेलन यानाः जानकारी बीगु जूगु दु ।",http://www.nepalmandal.com/content/12905.html
मदुम्ह सन्त नेता भट्टराईया जीवन इतिहास ,"Posted on Sat Mar 5, 2011  3:27 pm NST","मध्यकालीन युरोपका कवि उमर खैयामं धाःगु खः - 'जिं यक्वः परिश्रम यायेधुन न्हय्गु ज्ञानया लुखा पाख यायेधुन सुद्यः न्ह्यःने थ्यन । लँय् गुलि नं पंगः वल उकियात ज्यंका न्ह्याःवना । तर जिं मनू नियत व कालया बारे छुं हे उपाय मालेमफुत । जि जीवनभर स्वहे स्वता खँ ग्यानाच्वना ।' खैयामया थ्व हे मध्यकालीन अनुभवं तसकं प्रभावीत सन्त नेता कृष्ण प्रसाद भट्टराई अन्ततः खैयामं धाःथें हे मृत्युयात थुइकेत असफल जुयादिल । छगू अन्तरवार्ताया झ्वलय् भट्टराईं धयादीगु खः- आःतक योग साधना विज्ञान व जगतं न्ह्यागु याःसां कालयात त्याके फुगु मदुनि । अथेजूगुलिं जि मुटुया ल्वगि जिगु जीवन ला खाली स्वांया हलय् तिकिलनाच्वंगु लः जक खः । उकियात गुलि तक सम्हाले यानातये फइ  आकाझाकां हर्टएटेक जुया वीर अस्पतालया आइसियुइ वासः याकेधुंकाः २०४३ सालय् वय्कलं धयादिल-  'जिगु परिस्कृत यात्रा द्यूगु मदुनि । हरेक क्षणं जिगु परिक्षण यानाच्वंगु दु व जि परिक्षणय् उत्रिण जुयाच्वंगु दु । जि आः परिस्कृत यात्रा न्ह्याकाच्वने । थन स्वतन्त्रताया आन्दोलन न्ह्याके थ्व परिक्षाय् उत्रिण जुइवं जिं विश्राम काये ।' गथेधाल अथेहे २०४६ सालया जनआन्दोलनं भट्टराईयात तत्कालीन परिस्थितिइ सर्वस्वीकार्य नेता ठहर यात अले अन्तरिम सरकारया प्रधानमन्त्री नं जुयादिल । रकमी नेतातय्सं निर्धक्क धायेगु याः- राजनीति जोगी जुइत यायेगु मखु । तर भट्टराई नेपाःया राजनीतिइ छम्ह थज्याम्ह प्रतिनिधि पात्र जुयादिल गुम्हसिनं राजनीतिक जीवनया सफलतानापं आध्यात्मवादया लँपू नाल अन्ततः सन्त नेताया रुपय् इहलिला त्याग यानादिल । न काय् न म्ह्याय् न नाता न थःथिति अझ जीवनया लिपांगु इलय् न त पार्टी न कार्यकर्ता… वय्कःनाप सुं हे मदु । जकसन्त नेता व स्वस्छ छवीया स्मरण…। विक्रम संवत १९८१ साल पौष कृष्ण द्धाद्धशीया दिं भारतया वनारसय् जन्म जुयादीम्ह शिखर पुरुष कृष्णप्रसाद भट्टराईया पुख्र्यौली छेँ गोरखा खःसां वय्कःया राजनीतिक यात्रा प्रवासं सुरु जुल । राजपुरोहितया सन्तान जुया नं वय्कलं राष्ट्यिता प्रजातन्त्र मानवअधीकार व स्वतन्त्रताया विपक्षय् गबलें सम्झौता यानामदी । नेपालय् २००७ सालय् प्रजातन्त्रया उदय जूगुलिइ भट्टराईं प्रवासय् च्वना यानादीगु राजनीति तसकं महत्वपूर्ण मानेयाइ । नेपाःया प्रजातान्त्रीक आन्दोलन जक मखु वय्कः सन् १९४२ या भारत छोड् आन्दोनय् नं होमे जुयादीगु खः । अथेजूगुलिं वय्कःया जेल जीवन भारतं सुरु जुल । वय्कः न्हापांगु खुसिइ तत्कालीन बेलायती उपनिवेस विरुद्ध भारतया बनारसय् गान्धीवादी आन्दोलनय् सहभागी जूबले ज्वंगु खः । ब्वनामि जीवन निसें हे राजनीतिइ सकि्रय कृष्णप्रसाद भट्टराईया परिवार तत्कालीन गोरखा दरवार जुया येँ तक राजपुरोहीत जुया वःगु खः । संकटाप्रसाद भट्टराई व ललितादेवीया प्यम्ह काय् मध्ये कान्छा कृष्णप्रसाद भट्टराइ सन् १९४२ स भारत छोड् आन्दोलनया प्रभावनापं १९४५ स वनारसय् नेपाल छात्र संघया न्वकू जुयादिल । थ्व प्रवासय् खुलेजूगु न्हापांगु नेपाली संगठन खः । वहे छात्र संघया छत्रछाँयाय् भट्टराईया ब्वनामि राजनीति सुरु जुल । उगु इलय् नेपालय् राणा विरोधी आन्दोलनया विजारोपण जुइधुंकूगु खः । प्रजा परिषद्य् आवद्ध प्यम्ह शहिद जुइधुंकूगु ई खः । अथेजूगुलिं नं तत्कालीन राणा विरोधी आन्दोलनयात उर्जाशील दयेकेत भारत भारतया झमी व भारत छोड् आन्दोलनया अनुभव महत्वपुर्ण जू । भट्टराईं नं अथेहे यानादिल । उकिया निरन्तरता प्रवासय् सकि्रय युवातय्सं सच्छि व प्यदँया राणा शासन अन्त्य यायेगु व संवैधानीक राजतन्त्रात्मक प्रजातन्त्र पलिस्था यायेगु तातुनां २००३ साल माघय् भारतया कोलकत्ताय् नेपाली राष्ट्यि कांग्रेस व बनारसय् अखिल भारतीय नेपाली राष्ट्यि कांग्रेस पलिस्था यात । प्रजातन्त्र व स्वतन्त्रताया पक्षपाती भट्टराई 'अखिल भारतीय नेपाली राष्ट्यि कांग्रेस'या महामन्त्री जुयादिल । जब भारत स्वतन्त्र जुल अबले भारतीय प्रजातन्त्रवादी नेतातय्गु पहलय् २००६ साल चैतय् निगुलिं कांग्रेस छगू जुल अले विधिवत नेपाली कांग्रेस चार तारे झण्डा नापं नेपालय् न्हापांगु प्रजातान्त्रीक पार्टीया रुपय् स्थापित जुल । भट्टराई कांग्रेसया सहमहामन्त्री जक जुयामदी लगत्तै २००७ सालया सशस्त्र क्रान्तिइ जनकपुर व उदयपुर कव्जा यायेगु मुक्ति सेनाया कमाण्डर तकं जुयादिल । ००७ सालया प्रजातान्त्रीक आन्दोलन व वयां लिपाया हरेक ह्यूपालय् नं वय्कःया सकि्रय संलग्नता दयावल २०६१ साल तक । राजनीतियात सदां संघर्ष व चुनौतीया रुपय् सदुपयोग यानाः भट्टराईं कान्तदृष्टि सिद्धान्तनिष्ठा व अटल राष्ट्रवादयात धाःसा गबलें ल्वमंकामदी । जीवनपर्यान्त थ्व हे वय्कःया विशेषता जुयाबिल । २००८ सालय् राणा शासनया अन्त्य लिपा गठित सल्लाहकार सभाया नायः नापं २०१६ सालया न्हापांम्ह जननिर्वाचीत् प्रतिनिधि सभाया न्हापांम्ह सभामुख भट्टराईं नेपाःया राजनीतिइ सदां थःगु वौद्धिकता निष्ठा व कुटनीतिक क्षमता छ्यलादिल । भारत छोड् आन्दोलननापं सुरु जूगु भट्टराईया जेल जीवनको यात्रा हाकनं २०१७ साल फष १ गते निसें सुरु जुल । गुगु दिं तत्कालीन प्रधानमन्त्री वीपी कोइराला व सभामुख भट्टराई नापंया नेतात थापाथलीस्थित तरुण दलया सभास्थलं गिरफ्तार जुल । वयां लिपा मदिक्क झिदँ भट्टराई जेलय् च्वनादिल । राजनीतिक जागरण व निरंकुशताया विरोध यायेगु भुवलय् डेढ दशक जेल च्वनादीम्ह भट्टराईनाप कांग्रेसया ब्वनामि संगठन स्थापनाया इतिहांस नं स्वानाच्वंगु दु । भट्टराईं २०३६ सालय् देशय् जनमत संग्रह जुइगु वा छुं राजनीतिक ह्यूपाः जुइगु संकेत खना हे जुइमा सायद २०२७ साल बैशाख ६ गते नेपाल विद्यार्थी संगठन स्थापना याना ब्वनामितय्त राजनीतिक जागरणय् परिचालन याःगु खनेदु । २०३४ सालय् वीपी कोइराला विरामी जुइवं कांग्रेसया कार्यवहाक सभापति पद कःघानादीगु इलय् जुइमा वा झापाया कलवलगुढीइ जूगु च्याक्वःगु महाधीवेशनं सर्वसम्मतीं पार्टी सभापति ल्यःगु घटना नेपाली कांग्रेस व नेपाःया प्रजातान्त्रीक आन्दोलनया हरेक कालखण्डय् भट्टराई अनवरत सक्रिय जुयादिल । मदिक्क झिंन्हय्दँ नेपाली कांग्रेसया सभापति पद कःभाना राष्ट्र राष्ट्रियता,  प्रजातन्त्र व वीपीया समाजवाद्या निंतिं ल्वानादीम्ह भट्टराई २०४८ सालतक कांग्रेसय् सर्वमान्य थें हे जुयादिल । २०४६ सालया प्रजातान्त्रीक आन्दोलन व वयां लिपाया संक्रमणकालय् तत्कालीन संविधानयात विस्थापीत याना २०४७ सालया संविधान जारी यायेत व संसदीय निर्वाचन याकेत तकं भट्टराईया भुमीका अहम व विवादमुक्त जुल । तर २०४६ सालया प्रजातान्त्रीक ह्यूपाः लिपा धाःसा नेपाली कांग्रेस दुनया राजनीति भट्टराईया निंतिं अनुकुल मजुल जुइमा सायद…। अथेजूगुलिं ला २०१५ सालय् गोरखां त्याना झाम्ह भट्टराई उकिया झिंच्यादँ लिपा येँ नं चुनावय् ल्वाःबले थःगु हे दलया नेताया अन्तरघात्य् लानादिल। २०४८ साल २०५० साल व २०५१ सालय् मदिक्क स्वक्वः तक पार्टीया छुं नेतातय्सं ग्वाहालि मयाःगु हुनिं भट्टराई बुइमाल अले वय्कःयाके नैराश्यता ब्वलन । उगु इलय् कांग्रेसय् हावी जूगु कोइराला परिवारया राजनीति भट्टराईया निष्ठावान राजनीतिक यात्राय् पटक पटक पंगः जुयाबिल । अथेखःसां वय्कलं २०५६ सालया मध्यावधी चुनाव पसा्र क्षेत्र नं १ पाखें त्याकादिल अले उगु हे दँया जेष्ठ १३ गते प्रधानमन्त्री जुयादिल । वयां लिपा नं भट्टराईया स्वस्छ राजनीतिक यात्राय् कांग्रेसया हे छुं नेतातय्सं पंगः थना हे च्वन । पार्टीया हे छुं जिम्मेवार नेतातय्सं ग्वाहालि मयागु व आन्तरिक द्धन्द्धं पार्टी हे समाप्त जुइगु अवस्था वयेवं भट्टराईं दच्छि मदयेकं हे पदत्याग यायेमाल । जव सत्ता कलहया हुनिं २०५८ सालय् नेपाली कांग्रेस विभाजीत् जुल अबले भट्टराई अघोषीत् रुपय् पार्टी राजनीतिं ओझेल जुयादिल । तत्कालीन इलय् भट्टराईयात कांग्रेसया छगू धारं पार्टी तछ्यागु द्वपं नं बिल । शेरवहादुर देउवा पक्षया नेतातय्त कोइराला पक्षया नेतातय्सं लः वारावारया व्यवहार यानाच्वंबले भट्टराई नं धयादीगु खः-  'बरु जि थः हे सीत तयार दु तर पार्टी तज्यागु स्वये चाहेमजू पार्टी एकीकरण जूइ हे माः ।' वयांलिपा भट्टराईया राजनीतिक मौनतानाप कांग्रेस २०६३ सालय् भट्टराईया हे उपस्थितिइ छधि जुल । तर भट्टराइं पार्टी छधि जूगु छुं घण्टा लिपा हे विज्ञप्ती पिथना घोषणा यानादिल- 'जि  आः पार्टी राजनीतिमा मदु अले दैन मखु । पार्टी छधि जुल आः जिं थ्व पार्टी पुलांगु हे अवस्थाय् वःगु स्वयेमास्ते वः ।' नेपाःया राजनीतिक दृष्यावलीइ उत्पीडन कठोर यातना व न्ह्याथेजाःगु परिस्थतिइ नं राष्ट्यिता व प्रजातन्त्र प्रतिया थःगु आधारभुत निष्ठा गबलें त्याग यानामदीम्ह भट्टराई थुकियात हे राष्ट्यि अस्तित्वया आधार थुइकादि नालादिल । लिपांगु ईया राजनीतिक ह्यूपाः व छुं मुलभुत मुल्य व मान्यताय् याःगु हेरफेर प्रति असन्क्तष्ट भट्टराईं धयावयाच्वनादीगु खः - 'नेपाल व नेपालीया हिन्दुत्व मासेयाये मज्यू नेपाःया राष्ट्यिता व अखण्डता जोगेयायेत संवैधानीक राजतन्त्र अपरिहार्य जू नारायणहिटीया हिलेमाः तर जुजुं ध्वका बिलधाःसा उत्तेजनाय् छुं कथंया निर्णय यायेमज्यू ।' प्रजातन्त्र मानवअधीकार राष्ट्यिता व अखण्डताया सन्दर्भय् थ्व भट्टराईया लिपांगु बुझाइ खः । तर नं भट्राईं थःत गबलें पुर्ण कथं थुयकामदी । न्ह्याथेजाःगु अपमान व घात अन्तरघात जूसां उकियात सदां सकारात्मक रुपय् कयादिल । ख्याः जक याना उकियात ल्वमंकादिल । जीवन पर्यन्त भट्टराईं नं गबलें राजतन्त्रया बखान न्यंकादिल न गबलें सशस्त्र युद्धं राज्यसत्ता कब्जा जुइगु विश्वास यानादिल । गबलें त्रिभुवनयात सा गबलें महेन्द्र व विरेन्द्रयात । गबलें ज्ञानेन्द्रयात गबलें थःगु हे पार्टी जन्मेजूपिं छोटे राजातय्त… भट्टराईं सदां निष्ठा व मर्यादापुर्ण राजनीतिक पाठ थुइकादिल स्यनादिल । जव परिवर्तित् सन्दर्भय् वय्कःया निष्ठा व स्वस्छन्दता सुनां मन्यन तव भट्टराई थः हे ओझेलय् लानादिल । अले आध्यात्मीक लँपुइ न्ह्याःवना प्रेरणा व समपर्ण स्यानादिल । ममौनता व एकान्तय् नं वय्कःया जीवनआदर्श छगू हे जुल- 'मनूत गबलें पुर्ण जुइमखु । मनूत पूर्ण जुल धाःसा व भगवान जुइ । दुनियाय् थौंतक सु नं भगवान मदु ।' जीवनय् सदां ख्याः यायेगु व न्हिला मजाग याना सन्क्तष्ट खनेदुम्ह भट्टराई छगू इलय् थःम्हं राजनीतिया हुनिं इहिपा यायेमखना बुरा जूगुलिइ चिन्तित् नं खनेदुगु खः । तर नं मन शरिर व भावनां मुक्त भट्टराईं शरिर विचार व भावनां स्वतन्त्र सहयोगीया रुपय् अमिता कपालीया साथ कयादिल । उकिं ला बर्तमान ईनापं म्वाना प्रत्यक खँयात सकारात्मकताय् स्वइम्ह अमिता कपालीया साथ आध्यात्मीकता व आश्रम वनीबले भट्टराई नं धयादी- 'जित सच्छि दँ म्वाये मास्ते वः ।' तर वय्कःया मनं मनू नियत व मृत्युयात त्याके मफुत अले जीवनया लिपांगु इलय् तकं भट्टराई नं अस्पतालया शैयाय् व हे मृत्युनाप संघर्ष यायेमाल । सदां ओशोया दर्शनय् रमेजुयादीम्ह भट्टराईया अनुयायीत धाःसा आः नं धयाच्वंगु दु्- 'मृत्यु झुट खः । भट्टराईया उमेर कथं रुप जक ह्यूगु खः । वय्कःया शरिरं आत्मा जक अलग जूगु खः । मृत्यु ला द हे मदु । थ्व इलय् वयकःया पूमवंगु ज्या पूवंकेत चित्त लगेयायेगु हे मृत शरीरया शान्तिया कामना खः ।' आः झी नं भट्टराईया जीवन आदर्शया सम्मान याना थुकथं हे कामना यानाच्वनागु दु ।",http://www.nepalmandal.com/content/12920.html
'कंसाकार प्रकरण इमान्दार नागरिकत प्रति जूगु षड्यन्त्र' ,"Posted on Fri Mar 4, 2011  2:13 pm NST","नेपाल वायु सेवा निगमया निलम्बित कार्यकारी अध्यक्ष सुगतरत्न कंसकार विरुद्ध जूगु कावरवाही देय्या दक्वं इमान्दार मनूत प्रतिया षड्यन्त्र जूगु खँ थीथी ख्यःया मनूतय्सं धाःगु दु । न्यायका लागि नागरिक संघर्ष समिति थौं येँया रिपोटर्स क्लबय् ग्वसाःग्वःगु पत्रकार सम्मेलनय् सभासद् तिर्थराम डंगोलं पृथ्वीनारायण शाहया पालं निसें देशय् इमान्दार मनूतय्त षड्यन्त्र जुयाच्वंगु धासें थुकिया निरन्तरता कथं थौं कंसकारयात कारवही जूगु धयादिल । वय्कलं वर्तमान सरकारया न्हापांगु मुँज्या कंसाकार विरुद्धया मुद्दा लितकायेत नं माग यानादिल । नेकपा (एमाले)या केन्द्रीय दुजः कृष्णगोपाल श्रेष्ठं नं न्हूगु सरकारया न्हापांगु मुँज्यां कंसाकार विरुद्धया मुद्दा लितकायेमाःगु धयादिसें कंसाकारयात जूगु कारवाही थन बांलागु ज्या याये चाहे जूपिं सकसियां निंतिं हाथ्या जूगु धयादिल । 'देशय् बांलागु ज्या याये चाहे जूपिं मनूतय्त यदि छिमसं बांलागु ज्या यानाच्वंसाः छिमिगु हालतं नं कंसाकारया थें जुइ धकाः क्यनेत स्वःगु खः', वय्कलं धयादिल । अथेहे मानव अधिकारकर्मी मल्ल के. सुन्दरं कंसाकारं भ्रष्टाचार याःगु मखु धकाः स्वंगू आयमं पुष्टि यायेगु आधार दुगु धयादिल । तत्कालीन प्रधानमन्त्री माधवकुमार नेपालं 'यु ग्वो अहेड' धकाः निर्देशन बीधुंकाः जक कंसाकारं थुगु पलाः ल्ह्वंगु, एयरबसं बैन लितबी धायेधुंकूसां विशेष अदालतं 'बैना लितवइगु आधार मखंगुलिं' धकाः जेल चालन याःगु व वायु सेवा निगम दुनेया हवाफ माफिया कमिशनया खेल थज्याःगु स्वंगू खँ कंसाकार भ्रष्टाचारी मखुगु धकाः पुष्टि यायेगु आधार दुगु धयादिल । पत्रकार सम्मेलनय् संघर्ष समितिया कजि सुजीव बज्राचार्यं सुनियोजित षड्यन्त्र मार्फत कंसकारयात फसे यानाः नेपाल वायु सेवा निगमयात हे डुबे यायेत तत्पर भ्रष्टतत्व विरुद्ध अबिलम्ब कानुनी करवाही यायेत माग यानादिल । ज्याझ्वलय् सभासद्त दिलिप महर्जन, बुद्ध साय्मि, वायु सेवा निगमया कर्मचारी संगठनया नायः टारनिनाथ दाहालं कंसाकारयात वाइज्जत रिहा याये माःगु माग यानादिल ।",http://www.nepalmandal.com/content/12915.html
"होली - संस्कृति ल्यंके, विकृति चिइके ","Posted on Sat Mar 19, 2011  10:54 am NST","रंगया पर्व होली थौं न्ह्याइपुक्क हनाच्वंगु दु । येँया ऎतिहासिक लाय्कु नापसं चीर स्वायेधुंकाः औपचारिक रुपं छवाःयंकंया होलीपुन्हि शुरु जूगु खः । तर होलीया मूदिं थौं होलीपुन्हिया रुपय् रंग व अबिर म्हिताः न्यायेका च्वंगु दु । होलीया खँ ल्हायेबलय् थ्वलिसे स्वाना वइगु विकृतियात नं लुमंकेगु यानाच्वंगु दु । रंगया पर्व व उत्साह, उमंग एवं भ्रातृत्वया पर्व कथं काइगु होलीयात थौंकन्हय् ल्याय्म्हतय्सं मिस्तय्त दुःख बीगु मौका कथं छ्यलाच्वंग दु । लँय् लँय् त्वाःत्वालय् मिजंमस्तय्सं होली शुरु जुइवं लँय् वक्व मिस्तय्त बेलुनं कयेकाः हीमी चायेकेगु यानाच्वंगु दु । होलीया ऐतिहासिक एवं धार्मिक सांस्कृतिक महत्व दु । उकिं थ्व नखःया महत्वयात ल्यंका तसें थुकिया मौलिक भावनायात प्रवयाये हनेमाःगु होलीयात मिस्तय्त बेलुन कयेकेगु वा लखं लुइकाः म्ह छम्हं प्याकाबीगु कथं जक कायेगु निश्चय नं होलीया नामय् वयाच्वंगु तःधंगु बिकृति खः । होली हनेबलय् उकिइ छ्यलीगु रंगं लायेफुगु नकारात्मक प्रभावनिसें होली म्हितेबलय् छ्यलीगु लखय् नं ध्यान बीमाः । ख ला नेवाःतय्सं थीथी रंगलिसे मखु अविरलिसे जक होली हनेगु याः, परम्परागत रुपं । । थ्व पक्षयात नं होली म्हितीपिन्सं ध्यानय् तयेमाःगु खनेदु ।",http://www.nepalmandal.com/content/13101.html
रंगया पर्व होली सुरु ,"Posted on Sun Mar 13, 2011  2:11 pm NST","रंगया पर्व होली थनिंनिसें विधिवत रुपय् बसन्तपुर नापं येँ, यल, ख्वप लाय्कू न्ह्यःने चीर थना सुरु यात । दँय्दसं चिल्लाथ्व अष्टमि अथेधयागु चीरअष्टमिया दिं थनीगु चीर थौं सुथय् ९ बजेजुया ४० मिनेटया साइटय् स्वंगुलिं लाय्कू बसन्तपुर गद्दीबैठक न्ह्यःने व येँ लाय्कू दुनेया मोहनकृष्ण चोकय् थन । ताःहाकःगु पँथय् स्वतजागु छत्र आकार दयेका रंगीचंगी कापःया टुक्रा खायातःगु चीर विधिवत रुपय् साय्मितय्सं थंगु खः । उगु इलय् गुरुजुया पल्टनं सलामी नापं स्वंगः तोपया बढाई याःगु खः । थनिनिसें होलीया म्ये हालेगु व धुन पुइगु याइ । होली व चीर द्वापर युगुय् कृष्णं क्यंगु थीथी लिलामध्येया छगू रास लिलानाप सम्वन्धित जू । गोकुलय् गोपिनीत यमुना खुसिइ निर्वस्त्र म्वः लुहयाच्वंगु इलय् कृष्णं गोपिनीया बस्त्र सिमाय् खायाब्यूगु प्रतिक कथं चीरयात कयातःगु दु । अथेहे विष्णुभक्त प्रल्हादयात अग्नी होमेयायेत होलीकां थःगु मुलय् तया होमेजूबले भष्म जूगु लसताय् होली न्यायेकूगु धापू नं दु । नापं रामं रावणयात बुकाः लसता उत्सव याःगु दिं नं होली हे खः धाइ । चीर थंगु च्यान्हूया दिं होली म्हितेगु याइसा बहनी चीर क्वथला होली क्वचायेकी ।",http://www.nepalmandal.com/content/13028.html
गुबलय् यायेगु कांग्रेस ज्याकू घेराउ? ,"Posted on Sun Mar 27, 2011  3:41 pm NST","वंगु बिहीवाः (२४ मार्च २०११) कुन्हु धौख्य रिसोर्टय् संवैधानिक समितिं निस्वंगु उपसमितिया मुँज्या च्वन । न्यागू दलया निम्ह-निम्ह नेतातय् जक ब्वति दुगु मुँज्या लिपा नेपाली कांग्रेस संसदीय दलया नेता रामचन्द्र पौडेलं नेपाःयात संघीय रुपय् यंकेगु खःसा विशेषज्ञत दुगु राज्य पुर्नसंरचना आयोग निस्वःने माःगु अडान कांग्रेसं का:गु प्रतिक्रिया बियादिल । विशेष यानाः राज्य पुर्नसंरचनाया मुद्दाय् केन्द्रीत जुयाः च्वंगु उगु मुँज्या लिपा पौडेलया प्रतिक्रिया न्यनेधुंकाः अग्रगामि शक्तित नापं नेपाः संघीयतय् वनेधुकूगु महशुस यानाच्वंपिं आम नेपाःमित अजू चाःगु जुइफु । गनं वय्कःया धापूं आयोग गठन यानाः राज्य पुर्नसंरचना यायेमाः मखुसाः एकात्मक प्रणाली हे पाय्छि जू धकाः धायेत्यंगु खःला धइगु गन्ध झीसं कायेफु । अन्तरिम संविधानं नेपाःयात 'संघीय लोकतान्त्रिक गणतन्त्र' देय् धकाः न्ह्यथने धुंकूसां गज्याःगु संघीय व्यवस्था धइगु व्याख्या यायेगु जिम्मा संविधानसभायात बियातःगु खः । थ्वहे अन्तरिम संविधानं यानातःगु नेपाःया व्याख्या लिपा नेपाःमितय्सं आः संविधानसभां राज्य पुर्नसंरचनाया व्याख्या याइगु जूसां नेपाः संघीय मुलुकया धलखय् वनेधुंकूगु आभाष यायेधुंकूगु खः । देय्या हे दकलय् तःधंगु लोकतान्त्रिक पार्टी धकाः दावी यानाच्वंगु कांग्रेसं अझ नं जनजाति, मधेशी, दलित लगायत मिसातय् सवालय् उद्दार जुयाः निर्णय यायेफूगु मदुनी । थौं राज्य पुर्नसंरचनाया सवालय् यक्व धाइथें पार्टीं संविधानसभाया राज्य पुर्नसंरचना व राज्य शक्तिय बाँडफाँट समितिया प्रस्तावयात ज्वनाः थप सहलह यायेमाःगु पक्षय् दु । उखे कांग्रेस व मेगू छगू-निगू पार्टी धाःसा अझ नं उकि सहमत जुइमफुनी । धाथें देय्या तःधंगु लोकतान्त्रिक पार्टीं यानाच्वंगु थ्व अनुद्दार निर्णयं यानाः निलाया दुने न्हूगु संविधान निर्माण जुइगु खः वा मखु धइगु ग्याचिकु मनूतय्के अझ नं गाक्क हे दनी । म्हिगः (२७ मार्च २०११, संचवाः) छगू ज्याझ्वःया दथुइ माओवादी नायः प्रचण्डं यदि सेना समायोजन व राज्य पुर्नसंरचनाया बारे सहमति जूसाः पाय्छि इलय् हे संविधान वइगु दावी यानादिल । उखे प्रधानमन्त्री झलनाथ खनालं न्यय्न्हुया दुने सेना समायोजनया खाका तयार जुइधुंकूगु उद्घोष यानादीधुंकूगु दु । प्रधानमन्त्री खनाल व माओवादी नायःया धापू स्वयेगु खःसा आः इलय् हे संविधान निर्माण यायेत मू बाधा धइगु राज्य पुर्नसंरचना जक खः । यदि थुगु बुँदाय् नं सहमति जूसा: नेपाःमितय्सं मेगू खुइन्हुया दुने न्हूगु संविधान खनीगु सम्भावना दु । झीत इलय् हे न्हूगु संविधान नं माःगु दु, उकि दुने अग्राधिकार व आत्मनिर्णयया अधिकार सहितया नेवाः स्वायत्त राज्य दुगु संघीय व्यवस्था नं माःगु दु । उकिं आः कांग्रेसयात याकनं सहमतिइ हयेगु निंतिं कडा दवाब आवश्यक दु । कांग्रेस मू ज्याकू घेराउ यायेगु लिसें संघीयताया विपक्षय् दनाच्वंपिं नेतातय् छेँय् तकं घेराउ याना: दबाव वीगु वा मेगू उपाय मार्फत दवाब बीगु, थ्व पला ल्ह्वनेत आवश्यक जुइधुंकूगु दु । थुकि फुक्कं मधेशी, जनजाति, दलित लगायतया भूमिका ला अहम जू हे जुइ । तर थ्वस्वयां नं संघीयता पक्षधर कांग्रेसी नेवाःतय्त भूमिका महत्वपूर्ण जुइ । उकिं कांग्रेस नेतातय्सं आः थः हे नेतातय्त दवाब बीत कुहांवयेमाःगु दु, नेवाः स्वयात्त राज्य, संघीयता व न्हूगु संविधानया निंतिं ।",http://www.nepalmandal.com/content/13200.html
थौं यलय् पाय: जात्रा ,"Posted on Sun Apr 3, 2011  11:08 pm NST",यलया सुबहालय् थौं बिधिवत रुपं पाय: जात्रा पिथनेगु ज्या क्वचा:गु दु । सुबहाल भैरबनाथ सना गुठीया थकालि मदुगु दँय् पहाँच:ह्रेया कन्हय् कुन्हु पाय: जात्रा पिथनेमा:गु नियम कथं थुगु जात्रा पिथंगु ख: । थुगु दँय् गुठीया थकालि कृष्णलाल महर्जन मदुगु ख: ।,http://www.nepalmandal.com/content/13303.html
नेपालभाषा विज्ञ लिनहार्ड मन्त ,"Posted on Mon Apr 4, 2011  2:00 am NST","नेपालभाषा विज्ञ प्रो. सिग्फ्रेड लिनहार्ड चय्‌खुदँया वैशय् मन्त । वय्‌कःयात नेपालभाषा साहित्य, कला, धर्म व संस्कृति विषयय् छम्ह तसकं न्ह्यथनेबहःम्ह पाश्चात्य विद्वान कथं कायेगु याः । स्वीडेनया युनिभर्सिटी अफ स्टकहोमलिसे आवद्ध जुया च्वनादीम्ह लिनहार्डं नेपालभाषाया सच्छिपु म्ये भाय् हिलाः सन् १९७४ य् 'नेवारी गीतिमञ्जरी' पिथना दिल । अथे हे सन् १९६१ स 'मणिचूडावदानोद्धृत' भाय् हिलादिल सा बर्लिन संग्रहालयदुने दुगु झिंगुगूगु शदीया विश्वतर जातक अध्ययन नं पिथना दिल । वय्‌कलं सिंहसार्थवाहु सम्बन्धय् नं न्ह्यथनेबहःगु अध्ययन यानादीगु दु । पाटन संग्रहालय दुने दुगु सिद्धिनरसिंह मल्लया ३२ पु कृष्णलीलाया पौभाःम्येया भाय् हिला व विश्लेषण वय्‌कःया  मेगु न्ह्यथनेबहःगु कृति खः । वंगु दँय् तिनि वय्‌कलं झिंगुगूगु शदिया स्वयम्भु पुराणया पौभाः ग्रन्थ सम्वन्धी अध्ययन फ्रान्सेली भासं पिथनादीगु खः । वय्‌कःया 'नेवारी - द एन्सिएन्ट ल्याङ्ग्वेज अफ नेपाल' च्वसुयात डा. कमलप्रकाश मल्लपाखें नेपालभाषा व नेपालीइ भाय् हिलाः च्वसापासा व नेपाल राजकीय प्रज्ञा प्रतिष्ठानं पिदंगु दु ।",http://www.nepalmandal.com/content/13304.html
थनिंनिसें सुरु जुल वसन्त ऋतु ,"Posted on Tue Feb 8, 2011  2:39 pm NST","थौं श्रीपञ्चमी पर्व अथेधयागु विद्याया देवी सरस्वीतया पूजा-आराधना याना श्रीपाचमी हनाच्वंगु दु । श्रीपाचमीया झ्वलय् राष्ट्रपति डा. रामवरण यादवं थौं वसन्तपुरया त्रिभुवन मेमोरीयल संग्रहालय ग्वसाःग्वःगु विशेष ज्याभुवलय् बसन्त श्रवण यानादिल । विशेष समारोहलय् वसन्त ध्वनी श्रवण यायेत उपराष्ट्रपति परमानन्द झा, प्रधानमन्त्री झलनाथ खनाल, प्रधान्यायधिश रामप्रसाद श्रेष्ठ व सभामुख सुवास नेम्वाङ नं उपस्थिति जुयादीगु खः । श्रीपञ्चमीया लसताय् याःगु विशेष ज्याझ्वलय् थीथी सुरक्षा निकायया प्रमुखतय्गु नं उपस्थिति दुगु खः । हिन्दु धर्मालम्वीतय्सं सरस्वतिया देगलय् व सरस्वतीया प्रतीक सफुतिइ पुजा याना सरस्वती पुजा यायेगु याइ । थौं सुथंनिसें देय्न्यंकंया सरस्वतिद्यःया थाय् सरस्वति पुजा यायेत वःपिं ब्वनामितय्गु भीड जूगु दु । विद्या व सिर्जनाया देवी जूगुलिं विशेषयाना साहित्यकार, कलाकार, पत्रकार, शिक्षक व ब्वनामितय्सं थःथःगु कला-साधनाया ज्वलं सफू, च्वसा, वाद्ययन्त्रयात सरस्वतीया रुपय् पूजा याइ । थौंया दिं सरस्वति पुजाया भिं दिं जूगुलिं इहिपा यायेत नापं भिंगु, छुं नं ज्या यायेत साइत स्वयेम्वाःगु मान्यता दु । सूर्य उत्तरपाखे वना न्हि ताःहाकः जुइगु व वसन्त ऋतु सुरु जुइगु विश्वास नापं थौंया दिंयात 'वसन्त पञ्चमी' नं धायेगु याः । थौं सरस्वतीया पूजा याना विद्यारम्भ यातधाःसा सर्वसिद्धि प्राप्त जुइगु विश्वास दु । थौं इहिपा, कय्तापुजा, बाह्रा पिकायेगु व इहि यायेगु थें जाःगु सामाजिक व धार्मिक ज्या यायेत साइत स्वयेम्वाः । थौं मस्तय्त शिक्षारम्भ याकेगु नापं न्हाय् व न्हाय्पं प्वाः खंकेगु याइ । येँया स्वयम्भू, मैतीदेवी व गैरीधारास्थित नीलसरस्वती, यलया लेले नापं थीथी जिल्लाय् दुपिं सरस्वतीया देगलय् थौं सुथंनिसें पूजाआजा यायेत विशेष याना ब्वनामितय् भीड जुयाच्वंगु दु । सरस्वतीयात पुज्यागु न्हय्गु जाकि वां मथिक घुतकल धाःसा विद्या व बुद्धि अप्वइगु नापं नेतनाया ज्योति दइगु विश्वास दु ।",http://www.nepalmandal.com/content/12624.html
सिँ मदया स्वनिगःया थीथी रथ जात्रा संकटय् ,"Posted on Tue Apr 5, 2011  2:34 pm NST","वन फदानी व सार्वजनिक जग्गाय् सिमा पीगु तसकं न्यून जुयाः माःछि कथंया सिँ मदुगुलिं स्वनिगलय् ताः ई न्ह्यःनिसें नेवाः समुदायं न्यायेकाः वयाच्वंगु थीथी रथ जात्रात संकटय् लाःवंगु दु । खास याना गज्याःगु कथंया सिँ छ्यलेमाःगु खः वनय् अज्याःगु सिँ मदइगु समस्यां यानाः येँ, यल व ख्वपय् न्यायेकाः वयाच्वंगु थीथी कथंया रथ जात्रा व खः जात्रात न्यायेके हे मफइगु स्थिति लाःवंगु खँ गुथि संस्थानं धाःगु दु । थुगुसी नीदँ लिपा न्हापांखुसी ख्वपय् विस्काः जात्राया झ्वलय् तःजिक सालीगु भैलखःया बेताः सिँ हिलेमाःगु स्थिति वःगु व यलय् न्यायेकीगु करुणामय द्यःया रथया सिँ नं फुक्कं हे न्हूगु तयाः निर्माण यायेगु नं तयारी जुयाच्वंगुलिं झन जक सिँ अभाव जूगु दु । ख्वपया भैलखः दयेकेगु निंतिं येँय् पशुपति लागाया श्लेषमान्तक गुं सिँ हयेगु चलन दु । छगू कथं स्वनिगलय् स्वम्ह मल्ल जुजुपिं शासक जूगु इलय् हे येँ, यल व ख्वपय् न्यायेकीगु जात्राया झ्वलय् माःगु सिँ ख्वपयात येँय्या श्लेषमान्तक गुं हइगु व येँय् न्यायेकीगु येँयाः जात्राया यःसिं थनेत व थीथी इलय् न्यायेकीगु रथ जात्राया निंतिं धाःसा: ख्वपया नाला लागां सिँ सिमा पालाः हयेगु यानाच्वंगु खँ संस्कृतिकःमि ओम धौभारीं कनादिल । ख्वपय् थुगुसी भैलः खः दयेकेगु जिम्मा कयातःम्ह सिँकःमि नायः प्रेम शिल्पकारं थः बाज्याया पालाय् भैलःखःया न्हूगु बेता सिँ हिउगु व थौं स्वयाः नीदँ न्ह्यः थः अबुजुया पालाय् नं अथे हे बेतासिँ हिउगु न्ह्यथंसें आः थुगुसी नं सूर्यविनायक जंगलं बेक्वःगु थासिमा पाला हयाः बेतासिँ हिलेमाःगु स्थिति वःगु खँ कनादिल । लुमंकेबहःजु, थगुने भैलखः सालेगु झ्वलय् बेताः सिँ हे त्वुधूगुलिं जात्रा दिकूगु खः । बेतासिँया निंतिं थासिमाया सिँ हे माःगु व उगु थासिमा नं ख्वँतय् बेक्वः जुयाः द्यः तये छिंक चातुलाच्वंगु सिंमा ल्ययाः ध्यने मालीगु जुया अज्याःगु सिँया सिमा मालेत तसकं थाकुइगु खः । जंगलय् थज्याःगु सिमा तसकं हे दुर्लभ जुइगु जुया इलय् हे सिमा लुइकाः नं हये मफुत धाःसा जात्रा तकं संकटय् लायेफुगु खँ मेम्ह सिँकःमि नायः लक्ष्मीप्रसाद सिलाकारं कनादिल । प्रेम शिल्पकारया प्यंगू-न्यागू पुस्ता न्ह्यःनिसें हे ख्वपया नांजाःगु विस्काः जात्राया झ्वलय् थनं क्वनं सालेमाःगु रथ भैलखः दयेकेगु जिम्मा कया वयाच्वंगु दु । तर हरेक इलय् वय्कःपिंत अथे हे सिमा अभाव जुया थीथी थासं सिमा हयेमाःगु स्थिति वयाच्वंगु दु । थुगुसी न्हूगु तःगु बेतासिँ धाःसा गुथि संस्थान ख्वपं सूर्यविनाकय वन उपभोक्ता समितियाके अनुमति कयाः सूर्यविनायक वन उपभोक्ता समितिपाखें प्राप्त यानाः टौमढीइ थ्यंकेहःगु खः । च्वकाय् बेक्वःसां मजिउगु व प्वकाय् बेक्वः जूगु हे सिमा माःगु ल्याखं नं थज्याःगु सिमा न्ह्यने लाथाय् मदइगु जुया इलय् ब्यलय् थज्याःगु सिँ चितवन जंगलं तकं हइगु यानाच्वंगु दु । वइगु चैत २७ गते सालीगु भैलखः तयार यायेत थौंकन्हे टौमढीइ प्यम्ह सिंकःमि लगे जुयाच्वंगु दु । भैलखः तयार यानाः आः अन तारं चीगु ज्या न्ह्यानाच्वंगु दु । चैत २७ गते द्यः कुहां बिज्याइकुन्हु सनिलय् भैलखः सालेगु निंतिं माःगु रंग पायेगु व झल्लर तयेगु ज्यात आः धमाधम जुयाच्वंगु दु । थुगुसी उगु बेतासिँ थगुने थें त्वधुलि धकाः न्हापा न्हापा नँया बाला जक तइगु खःसा थुगुसी बेतासिँ छगुलिं नँया पाता हे तयाः बल्लाक दयेकातःगु दु । उकिया लागिं नँ सम्वन्धी फुक्कं ज्याया जिम्मा चन्द्रभक्त नकःमिं कयादीगु खः । रंग रोगनया ज्या धाःसा पूर्ण पुं याकचां पूवंकाच्वंगु दु । वय्कः दँय् दसं हे याकचां थज्याःगु ज्याया जिम्मा कया वयाच्वंम्ह खः । स्थानीय ११ वडाया लालबहादुर तमखू याकचा जक ज्यामि कथं ज्या यानाच्वंगु उगु भैलखः दयेकेगु ज्याय् श्याम जधारी व रमेश शिल्पकारपिसं बुट्टा कीगु ज्या नं यानाच्वंगु दु । रमेश याकचां जक थथे भैलखतय् बुट्टा कीगु ज्या यानाच्वंगु हे झिदँ दयेधुंकल । थथे छगू विशिष्ट प्रकारया रथ भैलखः तयार यायेत ज्यामि सिंकःमि, ल्वहंकःमिनिसें नँकःमितय्सं तयार यायेधुंकाः पुंतय्सं रंग पायेगु ज्या याइगु जुया थ्व भैलखः तयार यायेत गुलि थाकु धइगु सीदु । खः दयेकेगु ज्याय् संलग्न जुयाच्वंपिं राम जधारी, श्याम जधारी व कृष्णभक्त छुस्याकीं नं थथे सिँया अभाव जुयावन धाःसा खः जात्रा हे संकटय् लायेफुगु खँ कनादिल । सिंकःमि ज्यामित न्हिं न्यासः दां ज्याला कयाः अन ज्या यानाच्वंगु दुसा ज्याब्वः नायःपिंत धाःसा न्हिं न्हय्सः तका बियातःगु दु । गब्लें गब्लें थन सिँ मदइगु इलय् विदेशं व चितवनं नं अग्राथ सिँ हयेमाःगु स्थिति वइगु खँ रथ दयेकेगु ज्याय् संलग्न सिंकःमितय्सं धाःगु दु । नःसिं, घमाः, बेतसिं विशेष प्रकारया सिं छ्यला दयेकेमाःगु जुया नं अज्याःगु सिंत माले थाकुइगु सम्वन्धित मनूतय्सं धाःगु दु । सिंया अभावं हे थुगुसी स्वनिगःया हे दक्कलय् ताःहाक: धयातःगु बुँगः द्यःया लागिं माःगु रथ दयेकेगु ज्यानं आः तकं शुरु यायेफुगु मदुनि । थुगुसी बुंगः द्यःया लागिं नं आः तकया हे दक्कलय् अप्वः सिँ मालीगु जुयाच्वंगु दु । अथे जुया थुगुसी विदेशं तकं सिँ हयेगु तयारी जुयाच्वंगु दु । बुँगः द्यः भारतया कामारु कामाक्षं हयातःम्ह जूगु ल्याखं थःगु हे थासं छुं सिँ हयेगु चलन धाःसा न्हापा हे दुगु खँ संस्कृतिकःमि ओम धौभारीं कनादिल । तर आः थुगुसी फुक्कं हे सिँ न्हूगु तयाः बुंगः द्यःया रथ दयेकेगु तयारी जुयाच्वंगु दु । स्वनिगःया जात्रा न्यायेकेत विदेशं तकं सिँ हयेमाःगु स्थिति वःगु हिसिदुगु खँ धाःसा मखु । तर यलया गुथि संस्थानं उकथं हे माल धाःसा भारतं तकं सिँ हये फइगु बन्दोबस्त याःगु दु । गुथि संस्थानया कथं रथया लागिं मदयेक मजिउगु बेक्वः सिँ थौंकन्हे नेपाःया छुं नं जंगलय् मदये धुंकल । उकिं नं भारतं सिँ हयेगु तयारी जुयाच्वंगु खः । जितपुर तीनपिप्लेपाखें फलाट सिँ जक हयाः बेक्वः सिँ पिनं हयेगु तयारी जुयाच्वंगु खँ गुथि संस्थानं धाःगु दु । थुगुसी करुणामय बुंगद्यःया रथ दयेकेत जक ४०८ क्यूविक व मीननाथया रथ दयेकेत १८६ क्यूविक यानाः मुक्कं ६०४ क्यूविक सिँ मालीगु हिसाब पिकयातःगु दु । सिँ अप्वः छ्यलीगु व तौल कथं झ्यातुइगु रथ धाःसा ख्वपय् दयेकीगु भैलखः हे खः । उकि विशेष प्रकारं चुकु तानाः न्ह्याक्वः संसां मस्यनीगु कथं तयार याइगु हे स्थानीय शिल्पकारतय् विशेषता खः । करुणामयया रथ तःजाःगुलिं बरोबर ग्वतुलाच्वंगु व ग्वतुलिगु नं सम्भावना दया हे च्वनीगु खःसा ख्वपया भैलखः थौं स्वयाः सच्छि दँ न्ह्यः छक्वः हे जक क्वदःगु रेकर्ड दु । थथे रथ हे क्वदलेवं देय्या हे मिभं जुइगु किबदन्ती दु । थुगुसी बैशाखं हे करुणामयया रथ तयार याइगु जूगु दु । उकिया लागिं बल्लागु, भिंगु व ज्या वःगु सिँ मालेगु ज्या आः दू्र्त गतिं जुयाच्वंगु दु । यदि सिँ फुक्कं इलय् लुयावल धाःसा बैशाखं हे रथ दयेकेगु ज्या न्ह्याइ । गुथि संस्थानं थुगुसी बुंगःद्यःया रथ दयेकेगु निंतिं तःधंगु खः, थां, झिंखुकू हाकूगु सिँ, लगः थां, त्वाय्म्वः, लसिँ, घःमा, तसिँ थां व मलासिँ माःगु खँ धाःगु दु । आः उकिया हे मालेज्या जुयाच्वंगु दु । गोदावरी जंगल, चितवन जंगल व माल धाःसा भारतया थीथी थासं तकं सिँ माला हयाः रथ निर्यात यायेगु नं गुथि संस्थानं धाःगु दु । तर उकिया हर हिसाव, गुलि वनी धाःसा धाःगु मदुनि । न्ह्याथेसां ब्वसिमा, थासिमा, बःसिमा, साल व सिसौया सिँ मालीगु जुयाः सिमा लुइकाः हयेगु व अन हयाः उकियात साइनिङ व फ्रेमिङ यानाः फिनिसिङ्ग यायेगु ज्याय् लां लां बिइगु जुया नं स्वला न्ह्यःनिसें हे थथे सिँ मालेगु ज्या न्ह्यानाच्वंगु दु । सिँ व सिँ चीगु निंतिं पुया बन्दोबस्त यायेत गुथि संस्थानं माःछि बजेट फ्याना तये धुंकुगु खँ धाःगु दु । बल्लागु सिँ छ्यलाः चक्का दयेकेमाःगुलिं बल्लागु सिँ नं मालेज्या न्ह्यानाच्वंगु दु । तर थथे फुक्कं कथंया धाये धायेथेंज्याःगु सिँ नेपालय् हे मदइगु अवस्था वया नं स्वनिगः व स्वनिगः जःखः न्ह्याइगु थज्याःगु रथ जात्रा संकटय् लायेफुगु स्थिति वयाच्वंगु खँ संस्कृतिकःमिपिसं महसुश याःगु दु ।",http://www.nepalmandal.com/content/13326.html
"कन्हसंनिसें किपू महोत्सव, उदयपुरय् नं नेवाः महोत्सव जुइगु ","Posted on Tue Feb 1, 2011  9:43 am NST","नेवाः भाय् कला व तजिलजि विश्व न्ह्यःने न्ह्यब्वयेगु तातुना कन्हसंनिसें किपू महोत्वस जुइगु दु । ऐतिहासिक व साँस्कृतिक महत्वं जाःगु किपुलिइ जुइत्यंगु न्हापाखुशीया थुगु महोत्सव न्यान्हुतक न्ह्याइगु खः । कन्हय् किपूया लाय्कुलिइ थीथी आःखाःया गुरुपिंसं मंकाः उलेज्या याइगु व पाहाँकथं पर्यटन बोर्डया नायः प्रचण्डमान सिंह, पर्यटन दँ २०११ या कजि योगेन्द्र शाक्यलिसें हान व टानया प्रतिनिधिपिंत नं ब्वनातयागु ग्वसाःखलःया नायः राजमान महर्जनं यात जानकारी बियादिल । थीथी त्वालय् बिस्कं बिस्कं हे नेवाः तजिलजि स्वयेदइगु लिसें नेवाः नसाः ज्वलं, व्यापारिक स्टल व न्ह्याइपुकेया निंतिं थीथी साँस्कृतिक ज्याझ्वः नं दइगु ग्वसाः खलकं जानकारी बियादिल । अथेहे नेपाल सरकारं घोषणायानातःगु पर्यटन दँ २०११ या लसताय् उदयपुर जिल्लाया गाइघाटय् नं 'नेवाः महोत्वस'या लागि तयारी जुयाच्वंगु दु । झीगु नेवाः पुचः, गाइघाट, उदयपुरया ग्वसालय् थ्वहे वइगु नेपाल संवत् ११३१ चिल्लाथ्व पारुनिसें तृतिया (२०६७ फागुण २१-२४ गते) तक स्थानिय श्री त्रियुगा उच्च मा.वि.या ख्यलय् यायेगु कथं ज्या न्ह्याकाच्वंगु व उकिया लागिं येँय् नं नेवाः तजिलजिया झाँकी, नेवाः नसाःया स्टल व साँस्कृतिक ज्याझ्वः न्ह्यब्वयेया लागि आवश्यक सरसल्लाह यायेत उखे झायादीम्ह गणेशराम लाछिजुं यात जानकारी बियादिल ।",http://www.nepalmandal.com/content/12506.html
भिंतुना गुथिया वसन्त उत्सव ,"Posted on Sat Feb 12, 2011  8:29 pm NST","वसन्त पंचमी लसताय् दँय्दसं थें थौं 'भिंतुना वसन्त उत्सव ११३१' ज्याझ्व यात । भिंतुना गुथिया ग्वसालय् जूगु थुगु ज्याझ्वः स्वक्वःखुसि खः । असं दगुबहालय् जूगु थुगु ज्याझ्वः लोकंह्वाःम्ह कलाकार रामकृष्ण दुवालजुं उलेज्या यानादीगु खः । असंया अन्नपूर्ण ज्ञानमाला भजन खलःया भक्ति भजनं शुरु जूगु ज्याझ्वलय् जनकवि दुर्गालाल श्रेष्ठं कविता न्यंकादीगु खःसा थीथी कलाकारतय्सं म्येँ, हुलाप्याखं, ख्यालि खँ लिसें ख्यालः छगू नं न्ह्यब्वःगु खः ।",http://www.nepalmandal.com/content/12693.html
मांभाय्‌या लागि ज्यान पाःगु व दिं ,"Posted on Mon Feb 21, 2011  11:34 am NST",फेब्रुअरी २१ अर्थात अन्तर्राष्ट्रिय मांभाय्‌ दिवस । सन् १९५२ य् थुगु हे दिं दिन बंगाली विद्यार्थीतय्सं थःगु मांभाय्‌या लागिथःगु ज्यान पाःगु खः । उगु हे दिनया स्मरणय् थौं विश्वन्यंक अन्तर्राष्ट्रिय मांभाय्‌ दिवस हनाच्वंगु दु । सन् १९४७ य् पूर्वी व पश्चिमी यानाः निगू भौगोलिक सांस्कृतिक व भाषिक रुपय् विभक्त पाकिस्तानय् जव १९४८ य् पाकिस्तानी सरकारं एकाधिकारी रुपय् उर्दू भाषायत सरकारी भाषा घोषणा यात तव बहुसंख्यक बंगाली मातृभाषी जूपिं पूर्वी पाकिस्तान (हाल बंगलादेश) या जनतात थुकिया  विरोधय् दन । थुगु हे झ्वलय् २१ फेब्रुअरीया दिन राज्य बन्दया घोषणा यानाः आन्दोलन तिव्र याःगु खः । आन्दोलनया क्रमय् थुगु दिन ढाका विश्वविद्यालयया विद्यार्थीतय्त प्रहरीं गोलीं कयेकाः स्याःगु खः । वयां लिपा थ्व आन्दोलनं भयावह रुप काल अले अन्ततः सन् १९५६ य् सरकारं बंगाली भाषायात नं सरकारी मान्यता बिइत करं क्यन । मांभाय्‌या लागि ज्यान पाःगु थुगु दिनया स्मरण स्वरुप सन् १९९९ य् युनेस्कों हरेक दँया फेब्रुअरी २१ या दिनयात अन्तर्राष्ट्रिय मांभाय्‌ दिवसया रुपमा हनेगु घोषणा यात । नेपालय् नं थुगु दिवस थीथी कार्यक्रमलिसे हनाच्वंगु दु । (तश्वीर: २१ फेब्रुअरी १९५२ य् जूगु भाषिक आन्दोलनया छगू लू),http://www.nepalmandal.com/content/12784.html
थौं फेब्रुअरी-१४ तारिख अथेधयागु भ्यालेन्टाइन डे ,"Posted on Mon Feb 14, 2011  2:48 pm NST",थौं फेब्रुअरी-१४ तारिख । भ्यालेन्टाइन डे अथेधयागु प्रेम दिवस । सन्त भ्यालेन्टाइनया नामय् मतिना याइपिनिगु दथुइ स्वां व द्वहलपा कालविल याना हिलंन्यंकं थ्व दिवस हनाच्वंगु दु । पश्चिमी संस्कार अनुसरण यानाः नेपालय् नं ल्याय्म्ह ल्यासेत थुगु दिवस तःजिक हनाच्वंगु दु । ऐतिहासिक महत्व कःघानाच्वंगु भ्यालेन्टाइन डे क्रिष्चियन परम्पराया छगू संसकृति खः । क्याथोलिकतय्सं फेब्रुअरी १४यात लसताया दिं कथं कायेगु यानावयाच्वंगु दु । स्वंगूगु शताब्दी भ्यालेन्टाइन रोमया पूजारी जूगु किम्बदन्ती दु । रोमया शासक क्लाउडियस तिरिमय्जु व छेँजः पाखें तापाक्कं च्वंपिं जक बांलाम्ह सेना जुइफइगु मान्यता तइम्ह खः । अथेजूगुलिं वय्कलं सेना बांलागु खना सेनातय्त इहिपा यायेगुलिइ प्रतिबन्ध तयाबिल । तर सेन्ट भ्यालेन्टाइनं क्याउडिसया निर्णय न्यायसंगत मजूगु धासें सैनिकतय्त गोप्य रुपय् इहिपा याकाब्यूगु धापू दु । थुकथं गैरकानुनी इहिपा याकाब्यूगु द्वपनय् सेन्ट भ्यालेन्टाइनयात थौंया दिं अथेधयागु फेब्रुअरी १४य् स्यानाबिल । अथेजूगुलिं थौंया दिं वय्कःया हे लुमन्तिइ भ्यालेन्टाइन डे कथं हनेगु याःगु धैगु धापू दु । अथेहे थौं यक्वः हे मतिनामि जोडी थःपिनिगु ताः ई तकया प्रेम जीवनया कामना यायेत मतिनाया प्रतीक कथं कयातःगु पाल्पाया रानी महलमा तकं वनेगु याःगु दु ।पाल्पाया बौघागुम्बा कालीगण्डकीया तीरय् राणा खड्ग शमशेरं रानी तेजकुमारीया लुमन्तिइ दयेकूगु रानीमहलय् थ्यंपि ल्याय्म्ह ल्यासेतय्सं इमिगु थें थःपिनिगु मतिना नं अमर जुइमा धकाः कामना याइ । उखे मतिनाया हे चिं कथं भारतय् नं थः मतिनामिया हे लुमन्ति भारतया सम्राट शाहजहां मदुम्ह रानी मुमताजया लुमन्तिइ आगराय् ताजमहल दयेकूगु खः ।,http://www.nepalmandal.com/content/12717.html
भिजिट नेपाल २०११ या प्रवर्द्धनया निंतिं  अमेरिकाय् मेगु ज्याझ्वः ,"Posted on Mon Feb 21, 2011  11:53 am NST","भिजिट नेपाल २०११ या प्रवर्द्धनया निंतिं  सं. रा. अमेरिकाया  सियाटल शहरय् छगू तःधंगु ज्याझ्व: ग्वसा: ग्वगु  दु । नेपाल सियाटल सोसाईटीया ग्वसालय् फेब्रुवरी २० आइतवाः खुन्हु  अमेरिकाया नितिं नेपालया राजदूत  डा. शंकरप्रसाद शर्माया प्रमुख आतिथ्य जूगु उगु ज्याझ्व: सियाटलया ""द माउन्टेनर्स""य् जुगु ख। ज्याझ्वलय् १० घण्टा ५६ मिनेट ४६ सेकेण्ड सागरमाथा  गया: बिश्व रेकर्ड तःम्ह लाक्पा गेलु शेर्पा अले सागरमाथा आरोही अमेरिकी नागरिक गर्ग भेर्नोभेगनाप मेमेपिं शेर्पात नापं अन्तरक्रिया खः । सोसाईटीया उपाध्यक्ष सम्पूर्ण प्रजापतिं न्ह्याकूगु उगु ज्याझ्व:  अध्यक्ष  श्रीराम दाहाल , ज्योत्सना राणा लगायतया वक्तातय्सं नेपाल अले भिजिट नेपाल २०११ या बारे बिचाः प्वंकूगु ख: ।  करीब २०० ति नेपाःमि अले विदेशीत सहभागी जूगु उगु ज्याझ्वलय् तुच्चा लिपा 'शेर्पाज द रियल हिरोज अफ द  माउन्ट एभरेष्ट' धाःगु वृत्तचित्र क्यंगु ख: । लिसे खँल्हानादिसें संरा अमेरिकाया लागि नेपाःया राजदूत डा. शंकरप्रसाद शर्मां अमेरिकाया यक्व स्टेटय् च्वंपिं नेपाःमित भिजिट नेपाल २०११ या प्रवर्द्धनया निंतिं जागरूक जूगु अले फयांफक्व ज्याझ्व:त न्ह्याकाच्वंगु खँ न्ह्यथनादिल । थ्वहे  झ्वलय् नेपाल सियाटल सोसाईटीं याःगु थ्व ज्याझ्व:  तसकं हे बांलागु अले च्वछाये बह जूगु धकाः वय्कलं सुभाय् बियादिल । भिजिट नेपाल २०११ या प्रवर्द्धनया निंतिं  नेपाल सियाटल सोसाईटीं थ्व  दच्छि यंक हे  प्रचार - प्रसार याना वनेगु अले मेमेगु ज्याझ्व:  नं ग्वसा: ग्वये त्यनागु खँ सोसाइटीया अध्यक्ष श्रीराम दाहालं यात जानकारी बिउगु दु ।",http://www.nepalmandal.com/content/12785.html
तःजिक क्वचाःगु किपू महोत्सव ,"Posted on Wed Feb 9, 2011  3:58 pm NST","वंगु पोहेलागा आमै निसें सिल्लाथ्व तृतिया (माघ १९ गतेनिसें २३ गते) तक न्यान्हुन्यकं किपू महोत्सव तःजिक जुल । नेपाल पर्यटन वर्ष २०११ यात लक्षित यानाः ग्वसाःग्वःगु थुगु किपू महोत्सव स्वंगू लख स्वकुमितय्सं स्वःगु ग्वसाः खलया दावी दु । किपूया झिंप्यंगू नाकां दुहां वईपं आन्तरिक पर्यटकतय्त म्होतिं नीन्यातका दां म्हयेगु कथं टिकटया व्यवस्था यानाः उगु महोत्सव याःगु खः । दां म्ह्येगु ज्या याःथें उगु ध्वाखानिसें मू बजाः चाहिलेगु लँय् बासां लायेकाः हे लसकुस यानातःगु महोत्सवया दक्कलय् बांलागु पक्ष खः । ध्वाखां दुहां वंसानिसें थाय् थासय् ओ, मूओ, ख्येँओ, चतमरी नापं आलु बजी, छोय्ला थेंज्याःगु नेवाः नसा नापं अय्ला थ्वँ तकं खुलम खुल्ला रुपं अन हे कायेगु व मीगु ज्या नं आपालं खने दयाच्वंगुलिं यानाः थुगु महोत्सव नेवाः नसाः ब्वयेगु छगू महत्वपूर्ण महोत्सव कथं ताःलाःगु खनेदु । तर नेवाः जातिं थीथी इलय् छ्यलीगु हलंज्वलं थलँबलँ व थीथी कथंया लवकव तकं लँया जवं खवं खिपः चिनाः यखाना जक ब्वयातःगुलिं यानाः बस्तुयात गुलि सतीक थिया स्वयेगु इलय् बस्तु प्रति आकर्षण दइगु खः अथे धाःसा खनेमदु । किपू महोत्सवया छगू महत्वपूर्ण पक्ष धइगु थीथी इलय् किपुली जुइगु नखः चखः व जात्रा पर्वयात नं उगु महोत्सवय् पिब्वयेगु यानाच्वंगु खः । थीथी कथं सांस्कृतिक ज्याझ्वः क्यनातःगु व भेलू जात्राया लू हे क्यनातःगुलिं याना नं किपूमित गुलि जात्रा व नखः चखःप्रति तःमि धइगु पिब्वयातःगु खनेदु । आधुनिक व विदेशी नसा ज्वलं चाउमिन, मःमः, थुप्पा नापं ससेज नं ब्यातःगुलिं धाःसा थ्व परम्परागत ख्यःयात हाथ्या बीगु कथं वा व्यापारिक ब्वज्या जकं जुलला धइगु नं महसुस याकूगु दु । तर नेवाः वसः पुनाः नेवाः भाय्या म्ये थीथी त्वालय् क्यासेट व सीडी मार्फत् न्यंकाः छगू कथं नेवाः वातावरण कायम यानातःगुलिं याना नं किपू महोत्सव छगू क्यनेबहःगु व स्वये बहःगु जुयाबिउगु दु । किपू महोत्सव मू ग्वसाः खलःया कजि लक्ष्मीकुमार महर्जनं बियादीगु जानकारी कथं उगु  महोत्सव छचाः हिलेत स्वघौत्या ई काः । किपूया न्हय्गू वडाय् न्यानाच्वंगु उगु महोत्सवं १, २, ३, ४, ५, ६ व १७ वडायात दुथ्याकातःगु दु । किपूया रिङरोड दुने लाःगु थुगु न्हय्गू वडा मध्ये नं अथेहे ध्वाखां दुने लाःगु गुंदे नामं चले जुयाच्वंगु पुलांगु किपू लागाय् थ्व महोत्सव चले जुयाच्वंगु खः । अथे जुया नं नयाँ बजार लागाय् वनेगु इलय् महोत्सवया छुं नं रौनक खनेमदु । किपूया पिनं वःपिं मनूतय्सं तःगु च्यागू स्टल बाहेक फुक्कं किपूया स्थानीय ज्यापु समुदायं हे उगु किपू महोत्सवय् थःपिनि सहभागीता क्यानाच्वंगु खः । अन मुक्कं ११९गू स्टलया व्यवस्था यानातःगु खः । दक्कलय् आकर्षित ढंकं किपूया मू लागा बाघभैरवया पिने ज्यापु समाज यलपाखें कुम्हाःतय्सं चाःया प्रत्यक्ष मूर्ति तयार यानाच्वंगुयात अनया उपलब्धी कथं कायेमाः । गुगुं नं महोत्सवय् थथे थःपिनि फोटो कायेथें थःपिनि इच्छा कथं थःगु हे मूर्ति तयार यानाबीगु ज्या जूगु थ्वहे न्हापाखुसी खः धाःगु दु । स्थानीय जनतायात पासया व्यवस्था यानाः पर्यटकतय्त न्यागू डलर (रू. ७५०/- तका दां) कायेगु कथं क्वःछिनातःगु उगु महोत्सवय् वःपिं स्वंगू लख मनूत मध्ये निगू प्रतिशत जक विदेशी पर्यटकत दुगु सूचना केन्द्रं न्ह्यथंगु दु । अन झिंच्यागू थीथी त्वालय् चले जुइगु नेवाः नखः चखः प्याखं व जात्रायात जीवन्त रुपं न्ह्यब्वयातःगु खः । नापं पृथ्वीनारायण शाहया पालाय् सूरप्रताप शाहयात मिखाय् कयेकूगु गुतांचा 'लिपा' निसें कयाः २०४६ सालया जनआन्दोलनय् पञ्चायती सरकार विरुद्ध ल्वाःगु इलय् स्थानीय जनतां छ्यःगु ल्वाभः, किपूया जनतां थःगु जीवनय् छ्यलीगु प्रत्येक ज्याभःत नं अन यखाना वा फलय् लाछि तयाः ब्वयातःगु खः । किपू छु खः व किपूया गौरव छु खः धइगु क्यनेत ताःलाःगु थुगु महोत्सवय् न्यादँ दुने किपूयात फोहर मुक्त थाय् दयेकेगु स्वरोजगार व आर्थिक विकासय् बः बीगु नापं पर्यटकतय् गन्तव्य स्थल कथं किपूयात विकास यायेगु मू लक्ष्य तयातःगु खः । स्वला तक विशेष सरसफाई अभियान चले याना प्रत्येक दँया फागुन ८ गतेयात सफाई दिवस माने याकेगु निंतिं नेपाल सरकार समक्ष माग यायेगु नं किपूमितय् ग्वसाः दु । ब्वयातःगु थीथी ज्वलंत मध्ये नेवाः नां तयातःगु उलि शुद्ध मजूगु ल्याखं माना पाथि ब्वयातःगु थासय् पाठी जक च्वयातःगु इलय् चोलेचा थुइकीगु गलत संस्कारया शुरुवात जुइगु खःला धइगु ग्याचिकु नं उगु महोत्सव दुने खनेदत । अथेहे धइगु मूल नाराय् सार्थक जुइकथं न्ह्यब्वःगु थुगु महोत्सवय् कुतुसा लाय्कू वाइगां चाफः लगायत झिंन्यागू थासय् नेवाः कला संस्कृति पिज्वइ कथंया प्याखं नं क्यनाः स्वकुमिपिंत न्ह्यइपुकातःगुलिं यानाः न्हापा किपू हे दुहाँ वनेम्वाःगु कथं न्यायेकूगु किपू महोत्सव स्वयां थुगु किपू महोत्सव तसकं हे ताःलाःगु दु धायेत लिचिले म्वाथें च्वं ।",http://www.nepalmandal.com/content/12646.html
नेवाः पुचः व दुतावासं समेत न्यायेकल कोरियाय् न्हूदँ ,"Posted on Fri Nov 12, 2010  7:50 pm NST","देसय् दुने सरकारी स्तरं वक्तव्य छगू व मूपाहाँ जुइगु बाहेक मेगु छुं नं मयाःसां राष्ट्रिय संवत् धकाः देसं घोषणा यायेधुंकूगु नेपाःया मौलिक संवत् नेपाल संवतया न्हूदँ देसं पिने दुतावासं धा:सा भव्यरुपं न्यायेकूगु दु । नेवाः पुचः, कोरिया व नेपाली राजदुतावास, सउल, कोरियाया मंकाः ग्वसालय् जूगु ज्याझ्वलय् मूपाहाँ महामहिम राजदूत कमलप्रसाद कोइरालाजुं नेपाल संवत् ११३१ न्हूदँया लसताय् सकलसित भिंतुना देछायादिल । नेपाःया राष्ट्रिय म्ये 'सयौं फुलका थुङ्गा हामी…।' हाला: शुरु जूगु ज्याझ्वलय् कोरियाय् मदुपिं नेपाःमिया लुमन्तिइ १ मिनेट मौन धारण नं याःगु खः । ज्याझ्वः न्ह्याकादीम्ह माधव प्रसाद श्रेष्ठजुं झायादीपिं सकलें पाहाँपिंत आसन ग्रहण याकादीगु खःसा नेवाः पुचःया न्हापायाम्ह (भूपु) छ्यांजे रमेश प्रजापतिं लसकुस यानादिसें नेपाल संवतयात सरकारं राष्ट्रिय मान्यता ब्यूगु छगू तःधंगु उपलब्धी जूगुलिं आवंलि दुतावासं हे तःधंक ज्याझ्वः यायेमाःगु खँय् बःबियादिल । ज्याझ्वलय् एनसीसीया नायः डेविट राई,  एनआरएन, कोरियाया नायः विनोद कुँवर, नेपाल कोरिया व्यापार संघया नायः मदन के.सी., आदिवासी जनजाति महासंघया नायः चङ कुमार गुरुङ्ग, गुल्मी सम्पर्क समितिया नायः गान्धिव सुवेदी, बागलुङ्ग सम्पर्क समितिया छ्यांजे याम श्रीस व चित्रकार राजेश मानन्धरजुपिंसं भिंतुना देछानादीगु खः । सनमुन युनिभर्सिटीइ पीएचडी यानाच्वनादीम्ह ओम सुवालजुं नेपाल संवतया इतिहास, थ्व गुबले व गुकथं जुल नापं थ्व संवत् नेपाःया जनतां ८०० दँ स्वयां अप्वः छ्यलाबुलाय् हःगु तर चन्द्र शमशेरया पालय् थ्व संवतयात दिका: भारतं वःगु विक्रम संवत् छ्ययेकूगु आदि खँया बारे पावर प्वाईन्टय् प्रोग्राम हे दयेका ध्वाथुइकादीगु खँ नेवाः पुचः, कोरियाया नायः गुरुज्यू नविन वज्राचार्यजुं यात जानकारी बियादिल । खुलाया लागिं दक्षिण कोरिया झायादीम्ह चित्रकार राजेश मानन्धरया चित्रकला नं ब्वज्या जूगु ज्याझ्वलय् पाहाँपिंसं नेपाल संवत् धयागु नेवाः तय्गु जक संवत् धकाः भ्रम जुयाच्वंगुलिं थ्व संवत् धयागु सकल नेपाःमिपिनिगु थःगु हे मौलिक संवत् जूगुलिं आवंलिं दूतावासं हे अझ थ्वसिबें बांलाक झःझ धायेक हनेमाःगु बिचाः प्वंकूगु खः । स्थानीय दाजुकिजापिंसं म्ये नं हालाः न्ह्याइपुकादीगु खःसा ज्याझ्वःया सभापति नेवाः पुचः, कोरियाया नायः गुरुज्यू नविन वज्राचार्यजुं भिंतुना देछानादिल । पुचःया सक्रिय दुजः मदनलाल श्रेष्ठजुं सकलसितं सुभाय् देछायादीगु खः ।",http://www.nepalmandal.com/content/10698.html
एमाले ताः ई छगू जुइ मजुइ धाये मफु : राजेन्द्र श्रेष्ठ ,"Posted on Mon Feb 28, 2011  9:32 am NST","राजेन्द्र श्रेष्ठ नेकपा (एमाले)या केन्द्रीय दुजः नापं पुलांम्ह आवास तथा भौतिक योजना मन्त्री नं जुइधुंकूम्ह व्यक्तित्व खः । पार्टी नायः नापं वर्तमान प्रधानमन्त्री झलनाथ खनालया लाइनलिसें सतीम्ह वय्कःनाप पार्टी दुनेया विवाद बारे पाखें यानागु खँल्हाबल्हाया छुं अंश थन न्ह्यब्वये - - झलनाथ खनालया नेतृत्वय् सरकार गठन जुइगु खने दुसांनिसें हे पार्टी दुने विवाद सिर्जना जूगु खः । मदन भण्डारीं प्रतिपादन याःगु बहुदलीय जनवादयात समय सापेक्ष मजुल धाईपं पार्टी दुनेया छुं नेतातय्सं हे आः पार्टीयात प्रजातान्त्रिक समाजवादपाखें यंकेमाः धइगु संकेत क्यनेकथं थज्याःगु विवादय् सालाहःगु खः । थुकिया नेतृत्व के.पी. ओली, विष्णु पौडेलपिंसं याना वयाच्वंगु खः । - लुम्विनीइ जूगु एमालेया च्याक्वःगु राष्ट्रिय महाधिवेशनया इलय् हे माचय् लेनिनया तस्वीर तयेगु वा मतयेगु धइगु बारे घण्टौं बहस जूगु खः । अब्लेया संयोजक कमल श्रेष्ठं लेनिनया फोटो मब्वसें माक्स्रया जक फोटो ब्वःगु खँय् घौत्या तक बहस जुल । लिपा स्वघौ अधिवेशन लिछ्यानाः सहलह यानालिं अमृत बोहरापिसं प्राविधिक कारणं जक थथे फोटो ब्वये लुमंगु धायेधुंकाः तिनि अधिवेशन न्ह्यात । -अब्ले पार्टी दुनेया छगू पक्षं अधिवेशनय् प्रस्ताव कथं प्रस्तुत यायेत धकाः केन्द्रीय समितिइ पार्टीया नां व झण्डा परिवर्तन यायेगु खँ हःगु खः । तर उकियात केन्द्रीय समितिं छलफलया विषय तकं मदयेकुसें अस्वीकार याःगु खः । बहुदलीय जनवाद तत्कालीन ज्याझ्वः खःसां अधिकतम ज्याझ्वः साम्यवाद जूगु ल्याखं अज्याःगु संशोधनवादी नीतिया खँय् लगे जुयाच्वनेगु पाय्छि मखु धकाः हे अब्लें उगु प्रस्ताव अस्वीकार याःगु खः । के।पी। शर्मापिसं ला मदन भण्डारी आः तक म्वानाच्वंगु जूसा कांग्रेस थें जुइधुंकीगु खँ तकं पित हये धुंकूगु खः । - उमिसं तप्यंक हे लेनिनवादयात त्वतेमाः धयाच्वंगु दु । वर्ग संघर्ष व क्रान्ति मखुसें बहुदलीय प्रतिश्पर्धाय् जक वनेमाः धयाच्वंगु दु । लेनिनवाद तानाशाही धाईपं खः उिपं । अथे जुया उिपं राप्रपा कांग्रेस व मेमेगु दक्षिणपन्थी शक्ति नापं नं छप्पँ जुया वनेगु पक्षय् दु । झी अथे चाहे जुयाच्वनागु मदु । बरु थौं मजूसां कन्हे वामपन्थी ध्रुवीकरण जुइफइगुयात ध्यान तयाः ज्या यायेत स्वयाच्वनागु खः । आःया सरकारं याःगु ७ बुंदे सहमती नं थुकिया हे संकेत खः । थुकियात सफल यायेत जिपिं लगे जुयाच्वनागु दु । - ७ बुंदे सहमति हे पार्टी दुने खनेदुगु असन्तोषया मू कारण खः । तर थ्व अपरिहार्य खः । यदि कन्हय् तक नं पार्टीयात बचे याना वनेगु खःसा वामपन्थी धुर्वीकरण अत्यावश्यक खः । राष्ट्रिय सहमतियात कायम यानाः लेनिनया धारणा कथं विचार हे सार खः संगठन रुप जक खः धइगु सिद्धान्तयात परिपालन याना वनेगु खःत धाःसा नं थौं जुयाच्वंगु गतिविधि अत्यावश्यक खः । बेलायत व जर्मन थेंज्याःगु पूँजीवादी देशय् खने दुगु यूरोपीयन पार्लियामेन्टय् नं थज्याःगु हे कन्जर्भेटिभ फोस्र लिबरल फोस्र व सोसियल डेमोक्राट्सतय्गु फोर्स छथाय् च्वना हे चुनाव ल्वनाः, छथाय् च्वना हे सत्ता पक्ष व प्रतिपक्ष निर्धारण जुइगु खः । आः झीथाय् नं थुकथंया हे सोच विकास जुजुं वयाच्वंगु दु । थुकथं पार्टी दुने हे वामपन्थी व दक्षिणपन्थी धु्रवीकरण खने दये धुंकूगुिलं यानाः एमाले पार्टी ताः ई छप्पँ हे जुयाच्वनी वा मजुइ धाये फइगु स्थिति मदु ।",http://www.nepalmandal.com/content/12869.html
सुगतरत्नया समर्थनय् जुलुस ,"Posted on Tue Mar 1, 2011  12:09 pm NST","अख्तियार दुरुपयोग अनुसन्धान आयोगं एयर बस प्रकरणय् बैना बियाः भ्रष्टाचार याःगु द्वपं बियाः विशेष अदालतं जेल चलान याःम्ह नेपाल वायु सेवा निगमया निलम्बित कार्यकारी अध्यक्ष सुगतरत्न कंसकारया समर्थनय् थौं येँय् जुलुस पिहांवःगु दु । नेवाः जागरण मञ्च, नेपाल वायु सेवा निगमया कर्मचारी संगठन नापं इन्जिनियर एसोसिएसनं सुगतरत्नयात त्वःतेत माग यासें जुलुस पिथंगु खः । मञ्चं क्षेत्रपाटीं, कर्मचारीतय्सं वायुसेवा निगमया ज्याकू न्हू सतक व इन्जिनियरतय्सं थापाथलिं जुलुस पिथंगु खः । मञ्चं पिथंगु जुलुस क्षेत्रपाटी, थँहिति, थाय्मदु, असं, भोटाहिति, बागबजार जुयाः डिलिबजारय् च्वंगु  कारागारय् थ्यंगु खः । अथेहे न्हू सतक व थापाथलीं पिहांवःगु जुलुस नं थीथी लागा चाहिला जेलय् थ्यंकूगु खः । सुगतरत्नयात त्वःतेत माग यासें डिलिबजार जेलय् थ्यंकूगु जुलुसय् ब्वति काःपिंसं अन कंसाकारयात छुं ई नापालाःगु खः । अन हे जूगु कोणसभाय् व्यापारी, इन्जिनियर, कर्मचारी नापं नेवाः नेतातय्सं कंसकारयात षड्यन्त्रपूर्वक फसे याःगु धासें तत्काल त्वःतेत माग याःगु खः । जुलुस पिथने न्ह्यः जागरण मञ्चया ग्वसालय् क्षेत्रपाटी पार्टी प्यालेसय् थौं सुथय् सहलह मुँज्या जुल । मुँज्याय् 'सुगतरत्न बचाउ समिति' निस्वनाः न्यायीक लडाँइ नापं सतक संघर्ष व आर्थिक ग्वहालि संकलन यायेगु निर्णय याःगु खः । उगु समिति छुं ई दुने हे निस्वनाः तत्काल यायेमाःगु संघर्षया ज्याझ्वः व थीथी ज्याखँ क्वःछीगु जूगु दु । नापं मुँज्यां कंसकारया पक्षय् मुद्दा ल्वायेत नेवाः सभासद्त बुद्ध सायमि, तिर्थराम डंगोल, हिसिला यमि, मंगलसिद्धि मानन्धरं रिट दर्ता यायेगु प्रस्ताव नं या:गु खः । मुँज्याय् नेवाः सभासद्त, नेवाः आन्दोलनया न्ह्यलुवाःत, वायु सेवा निगमया कर्मचारीत नापं थीथी पेशाय् संलग्न मनूतय् उपस्थिति दुगु खः ।",http://www.nepalmandal.com/content/12885.html
थनिनिसें यलय् कात्ति प्याखं न्ह्यात ,"Posted on Fri Nov 12, 2010  9:12 pm NST","थनिनिसें ऐतिहासिक कात्ति प्याखं यलया कात्ति दबुलिइ शुरु जूगु दु । थुगु प्याखं थनिनिसें च्यान्हुतक न्ह्याइगु खः । मल्लकालिन जुजु सिद्धि नरिसंह मल्लं न्ह्याकादीगु थुगु प्याखं अन्तरगत थौं च्वलय् खुदां दां खुदां प्याखं क्यनेगु ज्या जूगु खः । बाथः प्याखं कथं नांजाःगु थुगु प्याखनय् येँ यल व ख्वपया उगु ईया मनूतय्गु चरित्र न्ह्यब्वइतःगु दु । अथेहे  कन्हय् कौलाखिचा, क्यनीगु खँ धाःगु दुसा छसिकथं महामूर्ख, युद्धकला, देवी प्याखं, जलशयनी, बराह अवतार व लिपांगु दिनस नृसिंह अवतार क्यनीगु खः । स्वसः व न्हयेदँ पुलांगु थुगु प्याखं बहनिसिया ७ ताः इलंनिसें न्ह्याइगु कात्ति नाच प्रबन्ध समितिया निर्देशक हरिमान श्रेष्ठं जानकारी बियादीगु दु ।",http://www.nepalmandal.com/content/10699.html
नेवाः छवाः जुइमाःगु ई ,"Posted on Wed Nov 17, 2010  4:44 pm NST",दँय्दँसं सकल नेपाःमिपिंसं झः झः धायेक हना वयाच्वंगु न्हूदँ अर्थात नेपाल सम्वत्लिसे म्हपुजा थुगुसी नं झीसं झः झः धायेक हनेगु नितिं छधी छप्पँ जुयाः हनाच्वनागु दु । तर थगुनेया न्हूदँ थें थुगुसी नं न्हूदँयात कयाः थीथी कचवं पिदंगु दु । झी नेवाःतय्गु नखः स्वन्ति नखः अर्थात गैर नेवाःतय्सं थुकियात दीपावली धकाः हना वयाच्वंगु दु । खँ पाःगु थुलि हे जक खःकि नेवाःतय्सं विशेष महत्व बियाः हनाच्वनागु थुगु स्वन्ति नखःया विशेष दिं म्हपुजा लिसे नेपाल सम्वत् हिलीगु दिं खुन्हु यात हे झीसं स्वन्ति नखः झः झः धाःगु थें तायेका च्वनागु दु । खय्तला किजा पुजा नं खः तर किजा पुजा स्वयाः नं म्हपुजाया दिं अर्थात नेपाल सम्वत् हिलीगु न्हूदँयात विशेष महत्वलिसे न्ह्यइपुकाः झः झः कायेक हनेगु यानाच्वनागु खः । तर थुगु न्हूदँया खँय् धाःसा न्ह्याबलें धइथें कचवं पिदनाच्वंगु हे दु । लक्ष्मी पुजा म्हपुजा लिसे न्हूदँ व किजापुजा थुगु स्वन्हुया विशेष दिंयात कयाः धाःसा दँय्दँसं धइथे नगुमाःसं न्ह्यथनातःगु तिथिया विषयसं आपालं कचवं पिदं मुक्कं नेपाल सरकार व नेवाःतय्गु संघसंस्था दथुइ । थुकियात ज्यंकेगु नितिं दँय्दँसं प्रधानमन्त्रीया ज्याकुथिइ वनाः डेलिगेशन वनेत बाध्य जुयाच्वंगु दु । कारण थ्वहे खः कि नेपाल पाचाङ्क समितिं पिथनेगु यानाच्वंगु नगुमाः व झी नेवाःतय्सं हनाच्वनागु न्हूदँ अर्थात म्हपुजा तिथिकथं मिलय् मजू धकाः थुगु दिं खुन्हुया नितिं सरकारी बिदा माल धकाः झीसं उमिगु न्ह्यःने छ्यं क्वःछिइ मालाच्वंगु दु । थुकियात ज्यंकेगु नितिं झी नेवाःत दँय्दँसं प्रधानमन्त्रीया ज्याकुथिइ वनाः डेलिगेशन ब्यूवनाः च्वनेमाःगु वहे खँय् ब्रम्हुतय्गु दथुइ बिन्ति याः वनेमालाच्वंगु यात झीसं हाथ्या बियाः जूसां नं आवंलि थथे जुइमजिल । थुकियात ज्यंकेगु खःसा नेपाल पाचाङ्क समितिलिसे नेवाःतय्गु थीथी संघसंस्था छधी जुयाः उमिगु न्ह्यःने डेलिगेशन वंसा पाय्छि जुइ । ताकि नगुमाः दयेकेगु नितिं झीगु गुलि नं मदयेकं मगाःगु नखः चखःत दु उकियात ज्यंकेगु नितिं छु तिथि खुन्हु छु नखःत ला धइगु खँ त्याजिक्क इमिगु न्ह्यःने तयाः नगुमाः दयेके माःगु खनेदु । दँय्दँसं प्रधानमन्त्रीया न्ह्यःने डेलिगेशन वनेगु पलेसा नेपाल पाचाङ्क समितिलिसे हे खँ ब्याकाः यदि झीपिं नगुमाः पिथनेगु नितिं न्ह्यःने च्वनाः नगुमाः पिथनेगु ज्या यायेमाःगु तसकं हथाय् जुइधुंकूगु दु । दँय्दँसं स्वन्तिया इलय् छगू हे त्वालय् छगू हे चुकय् नं छखा छेँय् झः झः धाइसा नापंसं च्वंगु छेँय् ख्युउँसे च्वनेगु यानाच्वंगु दु । अथेहे छखा छेँया जःपिंसं म्हपुजा यानाः जजंकाः क्वखायाः तइसा नापंसं च्वंगु छेँखाया जःपिंसं म्हपुजा कन्हय् तिनि धकाः सुम्क च्वनेगु याः । थ्व धइगु नेवाःतय्गु तिथिकथं स्वन्ति नखः हनीपिं छखल व नगुमाःय् गथे खः अथेहे हनीपिं छखल दु । थुकिं यानाः खँय् ब्रम्हुतय्गु बाहुल्यतां नेवाःतय्गु दथुइ छगू कचवं पिकायेगु ज्या नापं यानाच्वंगु दु । थज्याःगु खँय् झी नेवाःतय्सं बिचाः यायेफया च्वंगु मदु । सचेत जुइफयाच्वंगु मदु । थज्याःगु खँय् छाय् झी नेवाःतय्गु राष्ट्रिय संगठन नेवाः देय् दबूया जःपिंसं वाःचायेके मफुगु खः न्ह्यसः थनथाय् लाक्क ब्वलनाच्वंगु दु । गबले स्वन्ति नखः हनेगु नितिं लच्छि/लच्छित्या ल्यं दइ अबले धिकिं नं दनाः वयेगु याइ । थ्व गुलितक्क पाय्छि जू वा मजू । छक्वः नेवाःतय्त सचेत यायेगु धकाः गुगु पलाः न्ह्याकाच्वंगु थीथी संघ/संस्था खलःपुचः पत्रपत्रिका एफ.एम. रेडियोत उमिसं इलय् हे पाय्छि कथं सः थ्वयेके फत धाःसा वः नेवाःतय्गु नितिं सच्चा पहरेदार जुयाः न्ह्ज्यायेफइ । मखु धइगु खःसा मात्र ई छ्यायेगु छगू साधनया रुपय् जक सिमित जुइ । अले गुगु नेवाःतय्गु आपालं संघ/संस्थात दु वः नं मात्र म्हाइपु छ्यायेगु अले लाज्या कथं जक जुयाः धमस्वाइ धकाः धायेमफु । उिकं झी नेवाःतय्सं गुगु नेपाल सम्वत् लिसे म्हपुजायात विशेष महत्व बियाः हना वयाच्वनागु दु । थुकियात झीसं इलय् वाःचायेकाः न्ह्यःने न्ह्यायेगु नितिं नेपालभाषा ख्यलय् आपालं हनेबहःपिं संस्कृतिविद् विद्वानत दु वय्कःपिंलिसे इलय् ब्यलय् खँ ब्याका थ्व समस्या सदांया नितिं ज्यंकेगु नितिं झीसं पलाः न्ह्याके माःगु खनेदु । यदि थथे झीसं यायेमफुत धाःसा प्रत्येक दँया न्हूदँ नेवाःतय्त ल्वाकेगु नितिं न्हूदँ मजुइ धकाः धायेमफु । गुबले तक्क नेवाःतय्गु तजिलजि जाति भाषा कलायात यदि सदांया नितिं ल्यंकातय्गु खःसा अवश्य नं झीसं इलय् हे बिचाः यानाः पलाः न्ह्याकाः न्ह्यःने न्ह्यज्याय् । अले गुगु न्हूदँ अर्थात नेपाल सम्वत्यात मात्र नेवाःतय्गु न्हूदँ धकाः धयाः वयाच्वंगु दु थुकियात प्रष्ट रुपं झीसं नेपाःया खँय् ब्रम्हुतय्त ध्वाथुइके कि थ्व नेपाल सम्वत् नेपाः देय्या नामं दुगु सम्वत् झीगु देय्या मौलिक सम्वत् खः थुकियात अप्रभंश यानाः नेवाःतय्गु जक सम्वत् मखु थ्व सकल नेपाःमिपिनिगु सम्वत् खः धइगु सकसिया नुगलय् ब्वलंके अले धाये नेपाल सम्वत् - राष्ट्रिय सम्वत् शंखधर साख्वाःजु - अमर जुइमा अमर जुइमा धकाः नारा थ्वयेका च्वनागुया सार पूवनी । मखु धइगु खःसा थ्व न्हूदँ न्ह्यःने वयेवं हे नेवाःतय्गु ल्वापु जुइगु दिं वइन धकाः मधाइ धकाः झीसं धायेमफु । थुकिया नितिं छगूयां छगू जक उपाय धइगु नगुमालय् द्वनाच्वंगु यात सदांया नितिं झीसं भिंकेगु नितिं नेवाःतय्गु संघसंस्था मेगु दँय् थज्याःगु समस्या मवयेक नेवाःतय्गु दथुइ द्विविधा मदयेक न्हूदँ झी सकल नेवाःत छधी छप्पँ जुयाः हने अले धाये नेवाः झी छवाः जुइ । नेवाः छवाः जुयाः हने ।,http://www.nepalmandal.com/content/10869.html
झापाय् गांगामय् नं भिंतुना ज्याझ्वः ,"Posted on Fri Nov 19, 2010  10:50 pm NST","नेपाल संवत् ११३१ न्हूदँया लसताय् झापाय् गांगामय् नं थीथी ज्याझ्वःयासे न्हूदँ हंगु दु । नेवाः देय् दबू, झापा जिल्ला समन्वय् कमिटीया सक्रियताय् गांनापं नगरय् नं न्हूदँ झःझः धायेक हंगु खः । थुगुसी नं न्हूदँ हनेगु तिथिइ विवाद ब्वलंगुलिं नेवाः देय् दबू, झापा जिल्ला समन्वय्या ग्वसालय् सहलह मुँज्या यासें न्हूदँ कार्तिक २१ गते (7th Nov., 2010)  आइतवाः यायेगु क्वःछ्यूगु खः । न्हूदँ कुन्हु झापाया मू मू थायत काकडभित्ता, धुलावारी, विर्तामोड, सुरुङ्गा, दामन, भद्रपुर आदि थासय् बाजं व प्लेकार्ड सहित थीथी नारात हाला मोटरसाइकल र्‍याली याःगु खः । न्हापासिबें थुगुसी शहरय् जक लिमकुंसे गांगामय् नं नेपाल संवतया न्हूदँ व म्हपुजाया महत्वया बारे सीकेत ज्याझ्वःत याःगु दु । झापाया महारानीझोडाय् जूगु ज्याझ्वलय् नेवाः देय् दबू, झापाया नायः कृष्ण उदास मूपाहाँकथं झायादीगु खःसा म्हपुजा व नेपाल संवतया बारे ध्वाथुइकादीगु खः । महारानी नेवाः पुचःया नायः कालिदास श्रेष्ठया सभापतित्वय् जूगु थुगु ज्याझ्वलय् आपालं मनूत परम्परागत नेवाः वसः पुनाःवःगु खः । सभा जुइ न्ह्यः थीथी प्लेकार्ड व नारा थ्वयेकुसें र्‍यालीं गांचाःहिउगु खः । अथेहे मेचीनगरया खुट्टिडांगी गामय् नं न्हापांखुसी भिंतुना ज्याझ्वः जूगु दु । आपालं मनूत परम्परागत नेवाः वसःपुनांवःगु खःसा थीथी बाजं थाना नगर चाःहिउगु खः । र्‍याली धुंकाः जूगु सभाय् मूपाहाँ गणेश शाक्यजुं भिंतुना व नेपाल संवतया महत्वयाबारे ध्वाथुकइकादीगु खः । नेपाल संवत् ११३१ न्हूदँ हनेगु हे मेगु छगू ज्याझ्वलय् नेवाः देय् दबू, झापां नेवाः तजिलजिया प्रचार प्रसार यायेगु व थ्वयात ल्यंका तइपिं नेवाःत हे जूगु जूगुलिं प्रत्येक नेवाःया छेँय् थःगु परम्परागत वसः छजु व सुकुन्दा छगः तयेगु आज्जुं १५ गः सुकुन्दा, छगः त्वादेवाः व १० त्वाः हाकुपतासी मतिनाया चिं कथं गोला तया इनाब्यूगु दु । नेवाः देय् दबू, झापाया नायः कृष्ण उदासजुं थीथी भाग्यशाली व्यक्तिपिंत थ्व सिरपा इनाब्यूगु खः ।",http://www.nepalmandal.com/content/10955.html
विश्वया दकले ताःहाकःगु प्याखं - कात्ति प्याखं ,"Posted on Wed Nov 17, 2010  12:46 pm NST",यल देशय् मल्ल कालिन इलय् नेवाःतय्त म्हसिकीगु भाषा कला संस्कृति सम्पदा नापं यक्वः हे धार्मिक सांस्कृतिक व सामाजिक ज्याखँया विकास जूगु खनेदु । थुकथं विकास जूगु ज्याखँत मध्ये थीथी कथंया ख्वाःपाः पुयाः व मपूसें हुलीगु हुलाप्याखं त नं खः । उकिसनं लच्छि ताःहाकःगु मंगलय् च्वंगु कात्ति दबली हुइकीगु कात्तिप्याखं नं छगू खः । कातिप्याखं यल देय्या नां दंम्ह मल्ल जुजु श्री सिद्धिनरिसंह मल्लं ३६८ दँ न्ह्यः पलिस्था याना थकूगु परम्परागत सांस्कृतिक प्याखं खः । थ्व प्याखं जुजु श्री सिद्धिनरिसंह मल्लं दँय्दसं च्यान्हू च्यान्हू ल्हुइका वंगु वयां लिपा सिद्धिनरिसंह मल्लया काय् श्रीनिवास मल्लं उकी हाकनं मेगु प्याखं बाथः प्याखं न्हय्न्हू तनाः झिंन्यान्हू हुइका थकल । अन लिपा मल्ल जुजु श्रीनिवास मल्लया काय् योगनरेन्द्र मल्लं मेगु थीथी प्याखंत झिंन्यान्हू तनाः स्वीन्हू अथे धयागु लच्छि यंकं हुइका थकूगु थ्व कातिप्याखं खः । थ्व प्याखं लच्छियंकं हुइका थकेगुलिइ मल्ल जुजुपिनि स्वंगू पुस्ताया तःधंगु योगदान दु । थ्व प्याखं दँय्दसं कात्तिक महिनाय् हुइकीगु जूगुिलं नं थ्व प्याखंया नां कात्तिप्याखं जूवंगु खः । थ्व प्याखं हलिमय् दुगु प्याखंतय् दक्वसिवें ताःहाकःगु प्याखं धायेमाः । छाय्धाःसा थ्व प्याखं लच्छि हुइकीगुलि न्ह्यखुन्हू ल्हुइकूगु प्याखं हाकनं ल्हुइकी मखु । धायेकी व हे प्याखं हाकनं कन्हय् खुन्हू ल्हुइकीमखु । न्हिथं विस्कं छता छताजि प्याखं हिलाः हिलाः हुइकीगु हे थ्वया छगू तःधंगु विशेषता खः । थ्व प्याखं छगू हे बियषयात कयाः हुइका तःगु मखु थकी तःताजि लीलात क्यनातःगु दु । थ्व प्याखं श्री कृष्णया लीलाया लिधंसाय् क्यनातःगु जूगुलिं प्याखंया मू पात्र श्रीकृष्ण खः । अथे नं थ्व प्याखनय् जुजु श्री निवास मल्लं न्हय्न्हू तना हुइका थकूगु लोक प्याखं शास्त्रीय संगीत व बाजाया तालय् हुला खँल्हाबल्हा नापं दुथ्याका तःगु ख्वाःपाः पुया हुलीगु अतिकं लोकंह्वाःगु थ्व बाथः प्याखं खः । मेगु थ्व प्याखंया मू प्याखं धाये वा थ्व प्याखंया अतिकं महत्वं जाःगु प्याखं खः श्री नृसिंह अवतार प्याखं । थ्व ख्वाःपाः पुयाः हुलीगु प्याखनय् दुथ्याःगु वराह व नृसिंह अवतार प्याखंत पौराणिक बाखनय् भगवान विष्णुया झिगूगु अवतार दुनेया द्वितिय व तृतीय अवतार भुवः कथं वराह व नृसिंह अवतारया प्याखं खः । थ्व नृसिंह अवतार प्याखं कात्ति प्याखनय् लच्छि न्यंकं हुइका क्यनाः वयाच्वंगु प्याखंया मू प्याखं खः । थ्व नृसिंह अवतार प्याखं दँय्दसं कात्तिक शुक्ल त्रयोदशि कुन्हू ल्हुइकी । थ्व नृसिंह प्याखं नापं कात्ति प्याखंया स्वापू क्वात्तुया च्वंगु दु । अथे थ्व कात्ति प्याखं हुइकेगु ज्या थ्व नृसिंह प्याखनं जूगु खः धैगु खँ सीदु । थौं स्वयां ३६८ दँ न्ह्यः यलया मल्ल जुजु सिद्धिनरिसंह मल्लं नेपाल संवत ७६१ दन्स थःगु लाय्कूया न्ह्यःने च्वंगु कात्ति दबली नृसिंह अवतारया नापं मेमेगु प्याखंत नं हुइका वंगु खः । थ्व प्याखं छाय् हुइके माःगु ले  थुखे पाखे नं छक दुवाले - थन कात्ति प्याखंया विषयसं छुं छुं किंम्वदन्ती दु । व छु धाःसा यल देय् चमकं थ्व छु जूगु  गथे जूगु धैगु खँ जुजुया मनय् वाल । अले जुजुं जोशी भाजुपिं नापं सल्लाह साहूति यानाबिज्याःबले थ्व देय् मघाय् लाःगुलिं थथे जूगु धैगु खँ सिइदत । थ्व दोष मदयेकेया नितिं देशय् दँय् छम्ह नरवली बियातु च्वनेमाः अले तिनि देय् चकिनी देय् प्रजाया भिं जुइ धकाः जोशी भाजुपिन्सं धायेवं जुजुया मनय् आः गथे यायेमाली धकाः थः राजगुरुपिं मन्त्रगुरु पण्डित विश्वनाथ राजोपाध्याय व विद्यागुरु पण्डित श्री हरिवंश राजोपाध्याययापिं नापं साहुति याःबले आः थ्व नरबलि अथें बिइबलय् राज्यय् विद्रोह जुइफू । उकिं थुकी छगू हुनि दयेका थ्व ज्या यायेमाः धैगु बिचाः याना मेमेगु श्री कृष्णया लीलाया प्याखंत नापं तयाः थ्व नृसिंह अवतार प्याखं दयेका थ्व प्याखनय् नृसिंह भगवान पिकयाः दानवराज हिरण्यकश्यपुयात थ्व नरवलि बिइगु ज्या याकातःगु जुल । थुखे प्रजापिन्त प्याखं क्यनाः न्ह्याइपुका बिइगु व उखे थःगु देय् व जनताया भिंया नितिं थ्व प्याखं हुइका थौंतक मदिक क्यना वयाच्वंगु दु । थ्व प्याखनय् नृसिंह जुयाः प्याखं हुलीम्ह जुजुया विद्यागुरु खलः हरिवंश राजोपाध्यायया वंश यल महाद्यः ननिया राजोपाध्याय श्रीकृष्ण देगःया पुजारी हे जुइमाः । मेमेपिं जूइ मज्यू । अथेहे दानवराज हिरण्यकश्यपु जुइम्ह पुं जातियाम्ह व नं यल नुगः कवःया गुथियारत हे जुइमा । अले थ्व तान्त्रिक विधिया प्याखंनय् मन्त्र प्रयोग याना नृसिंह दैय यात ज्वनी बलय् हिरण्यकश्यपु मुर्छा जुइ । न्हापान्हापा नृसिंहं दैत्ययात ज्वनाः धात्थें स्याइगु यानातःगु दु । आः दैत्य जुइम्ह मुर्छा जक जुइगु थौंतक नं जुयाः वयाच्वंगु दु । मुर्छा जुइगु नं सीगु हे भाःपाः खः । देय्  जनता व जुजुया भिंया नितिं थथे थ्व प्याखं दँय्दसं हुइका नरबलि बिइगु यानातःगु खः । थ्व प्याखं वंगु नेपाल संवत १०७० दँ तक नं लच्छि यंकं नं हुइका वयाच्वंगुलिइ नेपाल संवत १०७१ स थ्व प्याखं लच्छि यंकं पूवंक हुइके मफूत अथे खःसां मद्यू । अनंलि नेपाल संवत १०७२ दँ निसें ११०१ दँ तक श्री नरिसंह व श्री बराह अवतार प्याखं जक दँय्दसं निन्हू निन्हू जक क्यनावःगु जुल । थनलि कार्तिक नाच प्रवन्ध समिति निस्वनाः नेपाल संवत ११०२ दँ निसें आःतक दँय्दसं च्यान्हू च्यान्हू हुइका क्यनाः वयाच्वंगु दु । आः थन कात्र्तिक लच्छि हुइकीगु कात्ति प्याखं दुने हुइका वयाच्वंगु ख्वाःपाः प्याखंया खँ न्ह्यथनाच्वना । थ्व प्याखंया निगू पक्ष दु शास्त्रिय पक्ष व लोक पक्ष । थ्व प्याखनय् मुक्कं ख्वाःपाः प्याखं जक मखु ख्वाःपाः मपुसें मतुक पगडी बेतालि पुयाः हुलीगु प्याखं नं दु । गथेकी श्रीकृष्णगण महाद्यःगण इन्द्रगण माधवानर लीला कामसेन जुजु बिक्रमादित्य जुजु सुदाम सूरदास दैत्यगण वस्त्रहरण तधिलीला प्यवः प्याख व बौद्ध अवतार आदि । मेगु थन ख्वाःपाः पुयाः हुलीगु ख्वाःपाः प्याखं नं थुकी दुथ्याना च्वंगु दु । थ्व प्याखनय् दुथ्याःगु ख्वाःपाःत थथे दु -बाथः प्याखं देवी प्याखं शितज्वर-विष्मज्वर लाखे महामाया ख्याः प्याखं कवं प्याखं बेताः ध्वंचा वराह अवतार नृसिंह अवतार आदि । थ्व प्याखं हुइकेत थीथी बाजंया नं उलि हे महत्व व विशेषता दु । थ्व प्याखनय् थीथी कथंया बाजंत छ्यालतःगु दु । गथेकि खिं बबूचा चाः प्वंगाः दम्बोखिं जोनगडा मृदङ्गा पछिमा व म्वाःलि आदि । उकी मू बाजंत खिं बबूचा ताः व प्वंगा खः । थ्व बाजंत फुकक धैथे न्हि न्हि प्याखनय् प्याखं हुइकेत मदय्कं मगाः । अले मेमेगु बाजंत प्याखं स्वयाः गबले गबले गुज्वःगुज्वःगु बाजं थाना हूकये माःगु खः उबले उबले उगु उगु बाजंत थायेगु याइ । गथेकि धाः बाजं भुस्याः थ्व युद्धयागु बाजं खु । अन जोनगडा नं युद्धया प्याखनय् थाइगु बाजं खःसा खि। म्वाःलि थ्व अप्सरा प्याखं हुइकीबलय् थाइगु व पुइगु बाजं खः । थथे थीथी बाजंत थ्व प्याखनय् दुथ्याकातःगु दु । वथें हे थ्व प्याखनय् प्याखं कथं शास्त्रिय म्ये थीथी कथंया राग कयाः म्ये हालाः म्येया सुरय् बाजंया तालय् हुइकीगु व हुलीगु प्याखं खः थ्व कात्ति प्याखं । कात्तिप्याखंया दकले लिपांगु व महत्वपूर्ण प्याखं खः नृसिंह प्याखं । अले थ्व प्याखं हुलीगु इलय् पुइगु ख्वाःपाःया नं थःगु हे महत्व दु । थुगु ख्वाःपाःया रंग तुयूगु अले नवःचा व सिंहयाथें ख्वाः वःगु ख्वाःपाः खः । थ्व ख्वाःपालय् म्हुतुसि व मिखाफुसि ह्याउँसे मिजला पिहाँवयाच्वंगु दु । स्वये हे ग्यानापुसे च्वंगु व अतिकं जागृत ख्वाःपाः खः । छ्यने किकिंपा छुनातःगु मतुकं पुयाः च्वामो सँ भुयापाभुयापा छुनातःगु दु । थ्व ख्वाःपाः तान्त्रिक विधि जीवन्यास याना दयेकातःगु ख्वाःपाः खः । थ्व ख्वाःपाः नं बाथः व वराहया ख्वाःपाः थें हे पुजा कुथिइ तयाः न्हियान्हिथं पुजा याना तयेमाःगु ख्वाःपाः खः । थ्व ख्वाःपाः नृसिंह जुयाः प्याखं हुलीम्हसिया छेँ तयाः पुजा यानातइ । थ्व नृसिंह प्याखं दँय्दसं कात्र्तिक शुक्ल पक्ष त्रयोदसिया दिं खुन्हू हुइका वयाच्वंगु दु । पौराणिक बाखनय् भगवान विष्णुया झिगूगु अवतारया दुनेया प्यंगूगु अवतार श्री नृसिंह अवतार खः । दानवराज हिरण्यकशिपुं थःकाय् प्रल्हादयात तच्वकं सास्ति ब्यूगुलिं थःम्हं भक्त प्रल्हादया पुकार न्यनाः वैत उद्धार यायेत अले अत्याचारी हिरण्यकशिपु दानवयात स्यायेत भगवान विष्णुं नृिसंह अवतार काःगु खः । थ्व प्याखं हुलेगु दिं नृसिंह ज्वीम्हसियां सँ खनाः लि लुसि ध्यनाः म्वःलुहयाः सुचि जुयाः परश्चरण च्वनाः प्याखं हुले न्ह्यः प्याखंया नासःद्यःया थाय् वनेमा । प्याखं हुलेत वसः व ख्वाःपाः ज्वनाः लाय्कूया लुँ ध्वाखा दुने वनाः अन दलामय् वसतं पुनाः अले तलेजुया पुजारीं ख्वाःपाः पुजा यानाः नृसिंह खम्बा दयेका तःगुलिइ तयेहइ । दबूया प्यंगु कुनय् व दथ्वी नं यानाः न्याथाय् दनादन चिलाख मत च्याकाः ग्यानापुक खिंबाजं थाना प्वंगा पुइबलय् अन उबलय्या लकस हे ग्यानापुसे च्वनी । ई त्यलकि नृसिंह खम्बा तछ्याना पिहाँवइ । अले छुं ई तक बाजंया तालय् नृसिंह हिरण्यकशिपुयात लित्तुलिनाः दबली चाःचाःहिला सनि । अले ई त्इलकि पना पना यंकाः हिरण्यकशिपुयात वइगु थाय् लुखाखलूखय् थ्यंकाः मन्त्र ब्वनाः दैत्ययात ज्वनाः क्वःथइ । नृसिंहं थिइवं हे दैत्य मुर्छा जुइ । थथे थ्व तान्त्रिक विधि छ्यलाः हुइका क्यनातःगु प्याखं खः थ्व । दैत्य क्वःथले धुनेवं नृसिंहया जवय्खवय् लक्ष्मी व सरस्वती तयाः तलेजुया पुजारीं नृसिंह पुजा याइ । अनंलि नृसिंह प्याखं हुले सिधल कि हाकनं न्हापा ख्वाःपाः पुइकाहःगु थासय् हे यंकाः ख्वाःपाः त्वया अनं थःगु छेँ वनाः तिनि पालं याइ । थथे हे दानवराज हिरण्यकशिपु जुइम्हसिया नं न्हिछि द्यांलानाः सुचि जया प्याखं हू वये न्ह्यः थःगु छेँ थः गुथियारतय्त भ्वय् नकाः सकसितं प्याखं दबली ब्वना हयेमाः । प्याखं हुला नृसिंह दैत्ययात ज्वनकि मुर्छा जूम्ह व दैत्ययात वया गुथियारतय्सं ल्हाःतिइ फयाः तुयूगु कापतं त्वःपुइका दबूया ल्यूने च्वंगु पूबाय्छेँय् यंकाःतइ । अले तलेजुया पुजारी वयाः नीलः मन्त्रोचारण यानाः साधना यानाः लः त्वंका मुर्छया जूम्हेसित होसय् हइ । होस दयेधुंकाः दैत्य जूम्ह थः खलःत नाप वनाः थःगु छेँ वना खेँ सगं कयाः तिनि नयेगु याइ । थथे थ्व नृसिंह अवतार प्याखं यलया कात्ति प्याखंया छगू तसकं हे च्वन्ह्याःगु जीवित परम्परागत सांस्कृतिक प्याखंया थौंतक ल्यनाच्वंगु दसू खः ।,http://www.nepalmandal.com/content/10868.html
"नेवाःतय्गु स्वनिगः, मर्स्यातय्गु छठ ","Posted on Fri Nov 19, 2010  7:58 am NST","नेवाःतय्सं तन मन धन बियाः हनीगु स्वन्ति नखः धुनेवं मर्स्यातय्गु छठ वइ –(जिं सिउ उमि मर्स्या धाइगु मयः । तर गथे झीत नेवार धाइगु मयःसां उमिसं झीत अथे धयाच्वनी झीसं न। उमित अथे धया हे च्वनेमाः झीत उमिसं नेवाःधका मधाःतले )। नेपाःया दक्षिणी भेगया हिन्दुत उकिसं उच्च जातियापिं मनूतय्सं हनीगु थ्व नखःया थःगु हे महिमा दु । तःदँ दत उमिसं थ्व नखः स्वनिगःया नेवाःतय्त दबू प्याखं क्यनेथें पुलुपालु याःवयाच्वंगु । स्वयेदयेगाःपिं झी थ्व रमझम थें च्वनी उमि अथे नं याये माः थथे नं यायेमाः धकाः खँ ब्याकी । हानं गुलिं गुलिं संस्कृतिविद्त ला नेवाःत नं गुलिं गुलिं मिथिलां वःगुलिं थ्व नेवाःतय्गु नं खः धकाः अबु मलिउ ब्वाःजु लिउगु तर्क पितब्वयाच्वनी । थज्याःगु इलय् कन्हय् नेवाः राज्य कथं स्थापित जुइमानिगु थ्व भुमिइ थ्व आयातित संस्कृतिं बांमलाक्क हा कया वनाच्वंगु दु वंगलसिमांथें लिनां लिइमफयेक । न्यनेदुकथं छठ येँय् २२ दँ न्हयः निसें हनावयाच्वंगु जुयाच्वन । अथे धइगु पंचायती कालया अन्त अन्तनिसें हे छठयात थन स्थापित यायेगु कुतः जुयाच्वन खनी । झी थन धिमय् थानाः नेवाःराज्य घोषणा यानाच्वना अन उमिसं झीगु थासय् अघोषित राज्य दयेकाच्वन । थःत थनया भूमिपुत्र धकाः धायेसःपिं नेवाःतय्गु मौन सहमति कयाः हे जुइ मर्स्या तय्सं थन थ्व छठया दबूप्याखं दँय्दसं झःझःधायेक क्यनेगु यानाहल । गुहेश्वरी, न्हूपुखू जुजुं आः ला थन जक हे गुथाय् उमिगु संगठित रुपं छठ हनेगु थाय् धकाः घोषणा न्हापं यानाहयेधुंकल । थुगुसी उमिसं गुंगू थाय् काल – न्हूपुखू, थापाथली बागमति, गुहेश्वरी बागमति, राजतीर्थ बागमति, जडिबुटी मनोहरा, भुवनेश्वरी द्यःगः बल्खु, कालिमाति विष्णुमति, शोभा भगवति विष्णुमति व किर्तीपुर  (किर्तिपुरय् जूगु चाहि अन च्वंपिन्सं हे मसिउ) । अन उमिसं निन्हु तक थः यथे ततःसलं उमिगु भासं म्ये हायेकाः थःगु हे तालं प्याखं हुलाः हन उमिगु छठ नखः । उगु थासय् देय्या राष्ट्रपति उपराष्ट्रपति प्रधानममन्त्री अर्थमन्त्री आपूतिमन्त्री व मेमेगु मूमू पार्टीया नेतातय्सं ख्वाःब्वःवंगु खः । थ्व स्वनिगलं वंगु निद्वः दँनिसें दक्षिणया कन्याकुमारीनिसें उत्तरया सँदय् तकया दक्व जातजातियात लसकुस याना च्वंगु खः उमित थन थःथःगु जातीय संस्कृतिकथंया नखः चखः हनेगु वातावरण नं बियाच्वंगु खः । थ्व आःनं दनि तर अथेधइगुया अर्थ थ्व स्वनिगः या सुं अभिभावक थःनालीपिं वा संरक्षण व सुरक्षा बिईपं मदुगु वा हाःनाः मदुगु थाय् मखु । उकुन्हु तक थन सुसु वल उिपं नेवाः जुयावन छिजि झी दक्वं थौं नेवाः बाहिक मेपिं सुं नं मखयेधुंकल (सुयातं थःगु जन्म व कर्मभूमिइ स्वयाः स्वद्वः दँ न्हापायागु गुगुं थाय्या बारे जानकारी तयातयेगु इच्छा दुसा उकियात मदयेकेगु वासः मदु )। तर थौंकन्हय् थन दक्व आप्रवासीतय्त थः नेवाःजुइगु नाप छुं सरोकार मदयेधुंकल । बरु अःखतं थ्व स्वनिगः अझ विषेशयानाः काठमाडौं थःगु अले थन थः तःदँ निसें च्वनावयाच्वनागु दु धकाः प्रमाणित याये मालाच्वंगु दु। थुकिया नितिं दक्व आप्रवासीत संगठित नं जुयाच्वंगु दु । थ्व तसकं ग्यानापुसेच्वंगु खँ खः झीगु नेवाःराज्य व झीगु अस्तीत्वया हे निंतिं । हानं थन मर्स्यातय्सं छठ तःदँ निसें हनावयाच्वंगु दु धकाः प्रमाणित यायेत आः छगू निगू तःधंगु पत्रिका नियोजित रुपं हे न्ह्याःवयाच्वंगु दु । थ्व विषयय्यात कयाः राजमाया पुतवारजुं कान्तिपुरय् पौ च्वःगु व व पौ अन छापेयाना मबिइवं उगु पौ वं फेसबुकय् तयेमाःगु खँयात सामान्य कथं जक कायेगु पाय्छि जुइमखु । थ्व हे खँ तामाङ्गतय्गु शेरपातय्गु व गुरुङ्गतय्गु ल्होसार वा किरातीतय्गु उधौली उभौली व मेगु छु छु धाःगु नखः चखःया बारे नं लागु जुइ । थनया नेवाःनेतातय् थज्याःगु विषयय् नवायेगु आँट व वुद्धि मदु धायेवं झी जनता नं उमिसंथें लातां केरा स्वःथें स्वया जक च्वनेगु ठिक जुइमखु । मखुसा कन्हय् झीगु छ्यनय् हे गःवःसां आया धाये खनीमखु । थ्व विषय् आः हे झी सकस्यां वाःचायेकेमाल ।",http://www.nepalmandal.com/content/10915.html
राष्ट्रिय ज्यापु दिवस-११३१ हनेगु निंतिं ज्याझ्व: सार्वजनिक ,"Posted on Sun Nov 21, 2010  1:15 pm NST","यःमरि पुन्हिया न्हियात ज्यापु दिवस कथं न्हयदँ न्ह्यः निसें हनावयाच्वंगु ज्यापु संस्कृति बिकास कोषया ग्वसालय् थुगु दँय् कंगः अजिमा खलः यटखां ब्यवस्थापनया भाला काःगु दु । नेपाल संवत ११३१ थिंलाथ्व पुन्हि (यःमरि पुन्हि) या न्हि तःजिक ज्यापु दिवस हनेगु निंतिं कंगः अजिमा खलः यटखां  खुइस्वंगु त्वाःया प्रतिनिधि दुथ्याका न्यासः व प्यम्हेसिया मूल समिति दयेकुसें  झिंस्वम्हेसिया कार्य ब्यवस्थापन समिति नीस्वन । उगु समिति अन्तर्गत थीथी झिगू उप समिति नान दयेकूगु दु । उगु उपसमिति मध्ये ज्यापु दिवसयात तःजिक हनेगु निंतिं प्रचार प्रसार उपसमितिं सनिवाः पत्रकार मुनेज्या यात । कंगः अजिमा खलःया कार्यब्यवस्थापन समितिया कजि पूर्ण नारायण महर्जनया नायसुइ न्ह्याःगु पत्रकार मुनेज्याझ्वलय् ज्यापु संस्कृति विकास कोषया पदाधिकारी, त्वाःया पदाधिकारी, थीथी संचार माध्यमया नेवाः पत्रकार उगु ज्याझ्वलय् मुनेगु ज्या जूगु खः । ज्याझ्वलय् थुगु दँय् कंगः अजिमा खलःया ब्यवस्थापनय् ज्यापु दिवस हनेगु निंतिं छु गज्यागु ज्याझ्व: यायेत्यनागु दु धैगु बारे जानकारी ब्यूगु खः । ज्याझ्वलय् प्रचार प्रसार उपसमितिया कजि न्हूच्छे काजि महर्जनं प्रेश विज्ञप्ती ब्वना न्यंकादीगु खःसा ज्याझ्व:या बारे नं जानकारी बियादीगु खः । ज्याझ्व: धल थ्व कथं  दु - : खुइस्वंगु त्वाःया प्रतिनिधि मुनेगु व नासः पुजा : सुथय् हिदान न्हिनय् ३ ता: इलय् वहःया पाँय् म्वः पितबिइगु व विचार गोष्ठी : स्वनिगःब्यापी प्रचार प्रसार कथं मोटरसाइकल र्‍याली : प्रचार प्रसार कथं सांस्कृतिक र्‍याली : कंकेश्वरी देगः व जःखः सरसफाई नापं ध्वाखा दयेकीगु, क्यालेण्डर पिथनेगु आदि ज्याझ्व: पितब्यूगु दु । अथेहे ज्याझ्व: कथं यःमरि पुन्हिया न्हि कंकेश्वरीं तःजिक र्‍याली पिथनेगु व बसन्तपुलीइ वया सभाय् हिलेगु । लुमंकेबह:जू यःमरि पुन्हियात ज्यापु दिवस कथं राष्ट्रिय मान्यता बिया राष्ट्रिय ज्यापु दिवसया लसताय् नेपाल सरकारं सार्वजनिक विदाया घोषणा तकं यायेधुंकूगु दु । नापं थुगु दँय् हनीगु ज्यापु दिवसयात पर्यटक बर्ष २०११ यात लक्षित याना सरकारया घोषणायात नं ग्वाहालि यायेगु तातुना काःगु दु । राष्ट्रिय ज्यापु दिवस - ११३१ या अफिसियल वेबसाइट खःसा व अफिसियल एफ.एम. खः ।",http://www.nepalmandal.com/content/10967.html
किपू महोत्सवया भव्य तयारी ,"Posted on Sat Nov 20, 2010  10:49 pm NST","येँय्नं करीव ५/६ किलोमिटर जक दक्षिणपाखे लाःगु ऐतिहासिक नेवाः देय् खः किपू । समुन्द्र सतह स्वयाः करीव चार हजार फिट च्वय्या थ्व थाय् भौगोलिक रुपं तसकं हे न्ह्याइपुसेच्वं । पृथ्वी नारायण शाहं स्वकःतक ल्वानातिनि त्याकेफुगु थ्व छगू ऐतिहासिक नेवाः वस्ति खः किपू । बि.सं. १९९० या तःभुखाचं हे छुं हे लिच्वः मलाःगु किपू देय् दुने उमामहेश्वर(क्वाःच्व) देगः, बाघ भैरव देगः व चिलंच्व देगःया थःथःगु हे महत्वं जाः । मुक्कं नेवाः वस्ति व नेवाःया थःगु हे मौलिक तजिलजि दुगु थ्व पर्यटकिय रुपं नं तसकं च्वछाये वहःगु थाय् खः । उकिं हे थ्वयात आन्तरिक व वाह्य पर्यटकया गन्तब्य दयेकेया निंतिं किपूया दक्वं हे जाना 'झीगु किपू, झीगु तजिलजि' नामं किपू महोत्सव याइगु जूगु दु । थ्वहे वइगु नेपाल संवत् ११३१ पोहेलागा आमै निसें सिल्लाथ्व तृतिया (2nd Feb – 6th Feb, 2010), बि.सं.२०६७ माघ १९ गते निसें २३ गते तक याइगु थुगु किपू महोत्सवया जानकारी बीत थौं पत्रकार सम्मेलनयासें थुकीया घोषणा याःगु खः । किपूया प्रत्येक त्वाःया आःखाः हे ग्वसाःखलः जूगुलिं किपू छगूलिंयाना थ्यंमथ्यं झिंखुगू आःखाः व स्वंगू स्थानीय संस्था (आःखाः मदुगु त्वाः)या मंकाः ग्वसालय् जुइगु थुगु महोत्सवया विशेषता बिस्कं हे दइगु जूगुलिं थुगु महोत्सव झःझः धाइगु अनुमान यायेछिं । प्रत्येक त्वालय् थःगु त्वाः हे जक जिम्मा कायेगु जूगुलिं थःगु त्वाः यचुपिचु जुइगु धासें थथे यचुपिचु यायेत किपूया प्रत्येक छेँय् धूथल (Dustbin)  उपलब्ध याकेगु गुकिंयाना किपू छदे हे यचुपिचु जुइगु ग्वसाःखलःया कजि राजमान महर्जनं ध्वाथुइकादिल । थथे यचुपिचु जुइगु थ्व किपू दे महोत्सव जःछि जक मखुसे महोत्सव सिधयेका नं थुकियात निरन्तर यानावनेगु खँ न्ह्यथनादिल । थुकथं थ्व किपूयात यचुपिचु जुइगु धइगु हे हलिमय् हे छगू दसू जुइगु धयादिसें यक्व हे पर्यटकत दुहां वइगु व शहरया रुपय् विकास जुइगु आशा प्वंकादिल । महोत्सवय् किपूया नेवाः मौलिक तजिलजि सिथिनखःनिसें शुरुजुयाः गथांमुगःतक जुइगु थीथी तजिलजि ब्वयेगु थुगु तजिलजि त थीथी त्वालय् स्वयेदइगु जानकारी बियादिलसा थौं हे नं हलमलःपासा तयेगु, यकंधाला म्हितेगु, छेलिबाकू म्हितेगु, गथांमुगः दयेकाःतःगु, वा पायेगु (पासा पायेगु), म्हपुजा, किजापुजा, घःलः म्हितेगु, भजन हालेगु, अय्ला कायेगु व पो हायेगु थें जाःगु नेवाः तजिलजित ब्वया क्यनातःगु खः । नापं पत्रकार सम्मेलन व घोषणा सभा जूगु थासय् नेवाः बसजाः गथेकि कू, सुकू, सिनाज्याकुसा आदिया ध्वाखा हे दयेका तःगु खःसा खतांमुगः, जःसि, फोसि आदि वसजाः नं ब्वयातःगु खः । महोत्सवया बांलाक प्रचार प्रसार यानादीत इनाप यासें याःगु पत्रकार सम्मेलन जूगुलिं फुक्कं पत्रकारतय्त न्हापां बाघभैरवया थाय् मुंकाः धिमेसहित बाजंथानां बस लायाः लसकुस याना लाय्कुलिइ तक यंकूगु खः । लायकूया राज दबुलिइ जूगु थुगु पत्रकार सम्मेलन व घोषणा सभाय् किपूया दक्वं आःखाःया गुरु, कजिपिनि उपस्थिति दुगु खःसा रमेश महर्जन व हिसिला महर्जनं ज्याझ्वः न्ह्याकादीगु खः । दक्वंबाजनं छक्वलं मंगल धून थानां शुरु जूगु थुगु ज्याझ्वलय् ग्वसाःखलःया कजि राजमान महर्जन व नविन जोशीं पत्रकारतय् न्ह्यसःया लिसः बियादीगु खः । बाहिगां दाफा खलःया कजि श्रीकृष्ण महर्जनया सभापतित्वय् जूगु थुगु ज्याझ्वलय् सरिता महर्जनं लसकुस यानादीगु खःसा रमेशमान महर्जनं सुभाय बियादीगु खः ।",http://www.nepalmandal.com/content/10958.html
माय् अवसं : पारपाचुके कायेगु वा मकायेगु अवसं ,"Posted on Mon Nov 22, 2010  9:28 pm NST",थौं माय् अवसंया लिपांगु दिं  अर्थात थनिनिसें येँया दक्षिणपाखे च्वंगु च्वबाहालय् कछलाथ्व एकादशि निसें पुन्हि तक तसकं कठिन व्रत कयाच्वंपिनिगु अन्तिम दिं खः । थौंया दिनस धलं दनाः थःथःगु छेँय् लिहां वनीगु खःसा थौं उगु ज्या च्वबाहालय् क्वचाःगु दु । माय् अवसंयात छगू कथं पार पाचुके कायेगु वा मकायेगु धइगु क्वःछीगु धार्मिक परम्परा कथं कायेगु याः । यदि निम्हतिपू छुं नं कथंया कचवं जुयाः मिले जुइफइगु अवस्था ब्वलन धाःसा वा बायेमाल धाःसा थुकथं अवसं च्वनीगु खः । अवसं च्वनेगु तसकं थाकूगु खः । थ्वहे झ्वलय् थौंया दिनस भाःतम्हेस्यां काःमवल धाःसा पारपाचुके याःगु सरह जुइगु खः । यदि मिसाम्हेसित भाःतं काःवल धाःसा हाकनं नापं च्वनाः जीवन हनेगु क्वःछित धइगु संकेत खः । थथे यायेगु इलय् थःथितिपिन्त भ्वय् नकाः अवसं च्वंम्हेसित थना यंकीगु खः । यदि भाःतम्हेसियापाखें काःमवल धाःसा थःछेँपाखें यंकीगु खः । थथे यंकल धाःसा मिसाम्हेस्यां पार काःगु सरह जुइगु खः । यदि निखलकं नं काःमवल धाःसा च्वबहाः द्यःयात हे लःल्हाइगु खः । छगू कथं धायेगु खःसा द्यःयात साक्षी तयाः निम्हेसिया जीवन गुकथं हनेगु धइगु निर्णय कायेगु दिं खः धकाः धाःसा पाइमखु । थौंकन्हय् थथे अवसं च्वनीपिं  म्हो जक जूसां आःतक थुकियात निरन्तरता बियाच्वंगु खनेदु । तर थौंकन्हय् धाःसा नेवाःत जक मखु गैर नेवाःत नं थुकथं अवसं च्वंगु खनेदु । थ्वहे झ्वलय् थुगुसी नं अवसं च्वंपिं १८ म्ह दुगु खः । उकी ९म्ह नेवाःत खःसा ९म्ह गैर नेवाःत खः । थथे माय् अवसंया धलं दनीगु इलय् च्वबहालय् च्वंम्ह अवसं च्वंगु दुसा वय्कःयात थाकुलि यानाः धलं दनी । थ्वहे झ्वलय् थुगुसी च्वबहाःया देव कुमारी डंगोल थाकुलि जुयाः धलं दनेगु ज्या जुल । न्ह्याक्व हे म्हो उमेर जूसां च्वबहालय् च्वंपिं दत्तले मेपिन्त थाकुलि यानाः धलं दनीमखु धकाः स्थानीय मनूतय्सं धाःगु दु । च्वबहाः द्यःयात उपासना यात धाःसा म्ह बांलाइगु व ल्वय् मदया वनीगु बिश्वास याइगुलिं  थौं कन्हय् पारपाचुके कायेगुया धार्मिक मान्यता स्वयां नं स्वस्थ उसाँय्या लागि अवसं च्वनेगु याना वयाच्वंगु खनेदु । थ्वहे झ्वलय् थुगुसी निम्हतिपू नं माय् अवसं च्वंगुलिं नं थुगु खँ पुष्टि यायेत तिबः बिउगु खनेदु ।,http://www.nepalmandal.com/content/11004.html
राष्ट्रिय ज्यापु दिवस थनिंनिसें शुरु ,"Posted on Thu Nov 25, 2010  11:03 pm NST","राष्ट्रिय ज्यापु दिवस समारोह - ११३१ थनिंनिसें शुरु जूगु दु । थीथी ज्याझ्वः याना हनेत्यंगु थुगु दिवसया थौं न्हापांगु न्हि सुथय् कंग अजिमायाथाय् नासः पुजायासें शुरु याःगु खः । यट्खा त्वाःया धिमेगुरु नानु महर्जनजुं नासःपुजा यासें थुगु दँया राष्ट्रिय ज्यापु दिवस समारोह - ११३१ हनेगुया उलेज्या यानादीगु खः । थौं हे न्हिनय् परम्परागत ६३ त्वाःया सहलह मुँज्या नं जूगु खः । मुँज्याय् राष्ट्रिय ज्यापु विकास कोषया संरक्षक व नेपाली काँग्रेसया सभासद् तिर्थराम डंगोलं थ्व दिवस हनेमाःगुया मू हुनिं थःगु पहिचान ल्यंकातयेगु निंतिं खः धकाः धयादिसें आधुनिक युगय् ल्वापु जुइगुया मू हुनि मध्ये छगू पहिचान नं जुयाच्वंगु न्ह्यथनादिल । ज्यापुतय् नं थःगु पहिचान ल्यंकाः तयेगुया लागिं हे नं यःमरि पुन्हिकुन्हु राष्ट्रिय ज्यापु दिवस हनेत्यनागु जानकारी बियादिल । ज्याझ्वलय् स्वयंसेवक उपसमितिया संयोजक सेख नारायण, प्रचार प्रसार उपसमितिया संयोजक न्हुच्छेकाजी महर्जन, आर्थिक उपसमितिया इश्वरमान डंगोल, संयोजन समितिया संयोजक सन्तु महर्जन, कार्य व्यवस्थापन उपसमितिया संयोजक पूर्ण नारायण, राष्ट्रिय ज्यापु विकास कोषया नायः चक्रमान डंगोल व ६३ त्वाःया प्रतिनिधि कथं वंघः त्वाःया नायः शरद कुमारजुं न्ववानादीगु खः । कंग अजिमा खलः, यट्खा त्वाःया नायः रामकृष्ण महर्जनया नायःसुइ जूगु थुगु ज्याझ्वलय् राष्ट्रिय ज्यापु दिवस समारोह समिति ११३१ या सदस्य सचिव धन बहादुर महर्जनं लसकुस यानादीगु खः ।",http://www.nepalmandal.com/content/11098.html
नेपालमण्डल डट कमयात शंखधर सिरपा ,"Posted on Wed Dec 8, 2010  10:56 am NST","नेपालमण्डल डट कमयात नेपाल संवत् ११३१ या ""शंखधर सिरपा"" बिइगु घोषणा जूगु दु । ने.सं. ११३० व न्हूदँ ११३१ जःछि नेपाल संवत् सम्वन्धी थीथी समाचार, विचार आदि सामग्री पिथंगु दक्कले उत्कृष्ट संचार माध्यम कथं नेपालमण्डल डट कमयात थुगु सिरपा बिइत्यंगु खः । अथे हे ने.सं. ११३० या शंखधर सिरपा सिन्हःस्वां खलःयात बिइगु जूगु दु । शंखधर सिरपा समितिया नायः पद्मरत्न तुलाधरया सभापतित्वय् म्हिगः मंगलवाः च्वंगु मुँज्यां थ्व सिरपाया घोषणा याःगु खः । नेपाल संवतया गरिमामाय महत्वयात न्ह्यथनाः  थुकिया प्रचार प्रसारय्  उल्लेखनीय भूमिका म्हितूगु दँया दक्कले उत्कृष्ट संचार माध्यमयात बिइगु कथं पलिस्था जूगु शंखधर सिरपा थ्वया न्ह्यः नेपाल समाचारपत्र, सन्ध्या टाइम्स न्हिपौ, स्वनिगः वाःपौ, इमेज च्यानल टेलिभिजन, मेट्रो एफएम रेडियो, कान्तिपुर दैनिक, गोरखापत्र दैनिक, लाय्कू बाःछि पौ, अप्सरा वाःपौ, हेटौंडा वाःपौ, नेपाल लिपि गुथिया म्हिचापौयात बिइ धुंकूगु दु । न्हापा संचार माध्यमयात जक धकाः नीस्वंगु खःसां थगुनेनिसें थुगु सिरपा नेपाल संवत् सम्वन्धी उल्लेखनीय ज्याः याःपिं व्यक्ति व संघ संस्थायात नं बिइगु धकाः घोषणा याःगु खः । थुगु दँया सिरपा थ्वहे जनवरी १ तारिखखुन्हु नगदेशय् छगू ज्याझ्वःया दथुइ लःल्हाइगु जानकारी सिरपा समितिं जानकारी ब्यूगु दु । लुमंकेबहः जू, निदँ न्ह्यः पलिस्था जूगु नेपालमण्डल डट कमं पलिस्था जूसानिसें हे नेपाल संवत् व नेवाः संस्कृति विषययात कयाः जनचेतना थनीगु थीथी च्वसु, किपा, अडियो, भिडियो सामग्री मदिक्क पिब्वयाच्वंगु खः । वंगु दँया न्हूदँ व थुगु दँया न्हूदँय् नेपालमण्डल डट कमं नेपाल संवत् सम्वन्धी विश्वन्यंकया गतिविधि, अनुसन्धानात्मक व विचारोत्तेजक लेख रचना सहित विशेष तँसा पिथंगु खः । थ्व दक्वं वेब ठेगाना य् वनाः स्वयादी फइ । थुकिया लिसें नेपालमण्डल डट कमं अनलाइन नेपाल संवतया क्यालेण्डर नं पिथंगु खः ।",http://www.nepalmandal.com/content/11295.html
राष्ट्रिय ज्यापु दिवसया लसताय् मोटरसाइकल  र्‍याली ,"Posted on Sat Dec 11, 2010  9:37 pm NST","राष्ट्रिय ज्यापु दिवस ११३१ या लसताय् न्ह्याकाच्वंगु थीथी ज्याझ्वःया झ्वलय् थौं स्वनिगःयंकं मोटरसाइकल र्‍याली यात । थौं सुथय् यट्खा बाहालय् थुगु  र्‍यालीया उलेज्या जूगु खः । पर्यटन तथा नागरीक उड्डयन मन्त्री शरद सिंह भण्डारीं र्‍यालीया उलेज्या यानादीगु खः । नेपाल सरकारं नं आः वइगु सन् २०११ दँ यात नेपाः पर्यटन दँ कथं घोषणा याना तःगुलिं थनया आदिवासी ज्यापुतय्गु तजिलजि तसकं च्वन्ह्याःगु खँ न्ह्यथनादिसें मन्त्री भण्डारीं थुगु पर्यटन दँयात नेपाः सरकार व थनया आदिवासी ज्यापु जाति 'पार्टनर' जुयाः थ्व पर्यटन दँय् ज्या यायेगु घोषणा यानादिल । सुं नं व्यक्ति वा संघ संस्थां १०० म्ह पर्यटक हयादिल धाःसा वयात ५ लाख दां सिरपा बीगु नं घोषणा यानादिल । पर्यटन दँय् हलिंया थीथी देय्या मनूत पर्यटक जुया थन वइसा इमित न्हापां  झीसं थःगु थाय्बाय् सफा-सुगर यानाः जक लसकुस यायेगु बांलाइ धयादिसें सरसफाइलय् ध्यान बिइत वय्कलं इनाप यानादिल । विदेशी पर्यटकतय्त क्यनेगु थनया मौलिक तजिलजि धयागु ज्यापु जातिया हे जूगुलिं थुकियात संरक्षण व संबर्द्धन यायेमाःगु खँय्  वय्कलं बः बियादिल । ज्यापु महागुथिया मू-छ्यांजे राजभाई जःकमिं  ज्यापु जातिया राष्ट्रिय कविता न्यंकादीगु ज्याझ्वः न्हुच्छेकाजी महर्जनं न्ह्याकादीगु खः । राष्ट्रिय ज्यापु दिवस ११३१ या प्रचार यायेकथं न्ह्याःगु थुगु  र्‍याली यट्खा बाहालं शुरु जुया क्षेत्रपाटी, पकनाज्व:, बालाजु, टोखा, धर्मस्थली, बालाजु बाइपास, सिद्धार्थ बनस्थलि, कलंकी जुयाः बलम्बु थ्यंगु खःसा बलम्बुइ उगु  र्‍यालीयात तःजिक लसकुस याःगु खः । बलम्बुं हानं सतुंगः जुया किपू, पांगा, ख्वना चाःहिला पाटन यल जुयाः यट्खा बाहालय् वया क्वचायेकूगु खः । लुमंकेबहःजु, थुगुसी राष्ट्रिय ज्यापु दिवस ११३१ थिंलाथ्व पुन्ही (योमरी पुन्ही) कुन्हु बसन्तपुलिं तःजिक साँस्कृतिक  र्‍याली जुइगु दु ।",http://www.nepalmandal.com/content/11353.html
ज्यापु दिवसया लसताय् अन्तरक्रिया व सांस्कृतिक ज्याझ्वः ,"Posted on Sat Dec 18, 2010  10:18 pm NST",राष्ट्रिय ज्यापु दिवसया लसताय् आदिवासी ज्यापु संघया ग्वसालय् थौं येँया ओमबहालय् आदिवासी ज्यापु व ज्यापु दिवसया विषयस अन्तरक्रिया ज्याझ्वः जुल । मचाराजा महर्जनं न्ह्याकादीगु उगु ज्याझ्वलय् विपेन्द्र महर्जन मूपाहां कथं उपस्थित जुयादीगु खः । ज्याझ्वलय् रामकृष्ण महर्जन लगायतया वक्तापिन्सं न्ववानादीगु खः । अथे हे झी ज्यापु मिसा पुचःया ग्वसालय् बसन्तपुलिइ विविध सांस्कृतिक कार्यक्रम याःगु दु । श्रम तथा यातायात मन्त्री मोहम्मद अफताव आलमपाखें उलेज्या जूगु उगु ज्याझ्वलय् क्वाबहाः ल:घःछेँया धिमय् पुचलं मातनेगु ज्याझ्वः याःगु खः । ज्याझ्वलय् स्वनिगःया न्हय्म्ह ज्येष्ठ ज्यापु मिसा नागरिक व कासामिपिन्त नं हंगु खःसा विविध सांस्कृतिक ज्याझ्वलय् सितला मय्जुया सिनाज्या नाटक नं न्ह्यब्वःगु खः ।,http://www.nepalmandal.com/content/11467.html
पाँगाय् न्हय् गां जात्राया न्ह्यात ,"Posted on Wed Dec 15, 2010  10:41 pm NST","दँय्दसं थिंलाथ्व दशमी कुन्हु न्ह्याइगु न्हय् गां जात्रा थनिंनिसें पांगाय् सुरू  जूगु दु । थ्वहे लसताय् जात्रा स्वयां न्ह्य थौं पाँगाया ध्वाखासी ज्यापु महागुथिया ग्वसालय् न्हय् गां जात्रा सिडीया सुटिङ नं सुभारम्भ जूगु दु । कुलबहादुर महर्जनया सभापतित्वय् जूगु ज्याझ्वलय् मूपाहां माओवादी सभासद् दिलिप महर्जन, ज्यापु महागुथिया मू छ्याञ्जे राजभाइ जकमिं, कलाकार रामकृण ढुवाल, नन्द कुमारी महर्जन लगायतं थःथःगु नुगः खँ प्वंकादीगु खः । उगु हे ज्याझ्वलय् यःमरी पुन्हि कुन्हु हनी ज्यापु दिवसय् 'ज्यापु स्वां' नांया भिसिडि पिथनिगु जानकारी नं ब्यूगु खः ।",http://www.nepalmandal.com/content/11443.html
न्ह्याम्हेस्यां न्ह्यागु याःसां जिल ला ? ,"Posted on Sun Jan 2, 2011  3:57 pm NST","देशय् ब्वलनाच्वंगु कमजोर राजनीतिक अवस्था व नेपाःया कानून गुलि तक छ्वासु एवं कमजोर दु धइगु खँ छु ई न्ह्यः जूगु घटनां छर्लङ्ग क्यनेधुंकूगु दु। पुलांम्ह युवराज पारस शाह व बंगलादेशी नागरिक लिसें उपप्रधानमन्त्री सुजाता कोइरालाया जिलाजं दथुइ चितवनया टाइगर टप्स रिसोर्टय् जूगु गोली काण्डं गज्याःगु रुप काल व थौं वयाः उगु काण्ड गज्याःगु अवस्थाय् वयाः क्वचाल, थुकिं हे क्यनेधुंकूगु दु कि नेपाःया राजनीतिक दलतय्गु खिंचातानी व नेपाःया कानून थुलि तक अव्यवहारिक दु धइगु खँ । पुलांम्ह युवराज पारस शाह न्हापांनिसें हे गज्याःम्ह मनू खः धइगु खँ सायद मसिउपिं सुं दइ मखु। अले वय्कःया कर्तुत नं न्हापा हुइनाभुइना जक जुयाच्वंगु खःसा आः थुगु घटनां छर्लङ्ग क्यनेधुंकूगु दु। सामान्य विवादया दथुइ ब्वलंगु घटनां गज्याःगु तक रुप धारण यायेफु धइगु दसु नं थ्व घटनां क्यना बिउगु दु। तर, पुलांम्ह युवराज जूगु हैसियत व वयागु आः तकं ल्यनाच्वंगु शक्ति क्यनाः थम्हं अपराध यानागु खः धकाः न्ववाये धुंकाः नं लिपा हानं उल्टापाल्टा यानाः खःयात मखु व मखुयात खः यानाः घटना हे सामसुम याना छ्वत। थुकिं हे प्रस्ट दु कि थन सुयागु शक्ति दु देय्या कानून नं वयागु हे ल्हातय् लाइगु जुयाच्वन । यदि थथे मखु धइगु खःसा पारसयात नेपाःया कानूनं छाय् अपराधी तायेके मफुत? थुलि जक मखु थ्व स्वयां न्ह्यः नं पारसपाखें जूगु उलि हे घटनात दु। उगु घटनात छम्ह युवराज जूगु नातां सामसुम जुल तर आः छि-जि थें छम्ह सामान्य नागरिकय् परिवर्तन जुइधुंकूगु अवस्थाय् नं नेपाःया कानून वयागु हे ल्हातय् दु थें च्वंक न्ह्यानाच्वंगु छाय्? वं न्ह्याथेंज्याःगु आपराधिक ज्या या, प्रमाण लुया वयेमा वा मवयेमा वयात छुं नं कानूनं थी मखु। वयात थथे हे त्वःता तयेगु खःसा कन्हय् वं आः स्वयां अझ तःधंगु घटना मयाइ धकाः धाये मफु । यदि पुलांम्ह युवराज पारस शाहयात थुकथं हे नेपाःया कानूनं छुट बियाच्वनेगु खःसा कन्हय् वनाः बुलुहुँ बुलुहुँ देशय् मेमेपिं नं पारस शाहत जन्म जूमवनी धकाः धाये मफु। अथे नं नेपाःया डनतय्सं थीथी इलय् थीथी घटना याना हे च्वंगु दु, उमित तकं नेपाल सरकारं न्हापनय् चिकं तयाः, मिखाय् हाकुगु चस्मा तयाः सुम्क च्वनाच्वंगु दु। थुकिं 'जो चोर उसैको ठूलो स्वर' धाःगु खय् भाय्या उखानयात चरितार्थ यायेगु ज्या जू वनाच्वंगु दु। मखु धइगु खःसा सुजाता जोस्टया जिलाजं रुबेल चौधरीं न्हापा 'जितः गोलीं कयेकल' धायेधुंकाः नं लिपा वयाः 'जिं गोलीया सः जक ताःगु खः, बन्दुक धाःसा मखं' धकाः निपु म्ये छ्यलेगु व थुखे पारस शाहं 'जिं बन्दुक हे छ्यलागु मदु' धकाः धायेगु संयोग जक खः लाकि थन दथुइ नं छुं खेल जुइधुंकूगु खः? थ्व ला देय्या कानूनयात तप्यंक हे हाथ्या बिउगु जुल। जब कानून हे थःगु इशाराय् न्ह्यानाच्वंगु दुसा तुयूगुयात हाकुगु व हाकुगुयात तुयूगु यायेगु धइगु छुं नं तःधंगु खँ मखु। अथे नं सुं छम्ह साधारण नेपाली नागरिकयात स्यात धाःसां थन छम्ह छुँ स्यानागु बराबर जुइधुंकूगु दु । कानूनय् खेलवाड यायेगु थज्याःगु घटनायात झी नेपाःमि जनतां सह यानाः स्वया च्वने फइ मखु। यदि थज्याःगु घटनायात थुकथं हे तिबः बिया वनेगु खःसा छम्ह नेपाःमि नागरिक जुयाः म्वायेत नं कन्हय् थाकुया वनी। कानूनया थ्व खेलवाडं कन्हय् मेपिंत हःपाः जू वनीगु खँयात ल्वःमंके मजिउ । मेगु खँ त्वःते, छखा हे छेँय् निम्ह दाजुकिजा व छम्ह मांया दथुइ एक आना छेँ इनाः कायेगु नितिं तक गज्याःगु ल्वापु जुइ, थ्व धया च्वनेमाःगु खँ मखु। एक इञ्ची जग्गाया खँ मिले मजुइवं ल्हाः तयाः तक नं ल्वाइ। अज्याःगु ल्वापु तक नं स्वये मफुत कि जःलाखःलां वयाः खिना बी, सरोकार क्यनी। तर थौं देशय् वनेधुंकूगु राजतन्त्रया छम्ह पुलांम्ह दुजलं खुलेआम गोली चले यानागु खः धकाः हाकाहाकी धालं नं वयात छुं तःधंगु कारवाही मजूगु व कारवाही मजूसां तुलुतुलु स्वयाच्वने माःगु झीगु बाध्यतां कन्हय् बांलाःगु लिच्वः महइगु खँ निश्चित दु। थ्व धइगु हे नेपाःया कानून थुलि तक कमजोर कि ध्यबा दुपिनिगु कानून - कानून मखु, म्हिचाय् घाना जुइगु रुमाल जक खः धकाः तायेके मालाच्वंगु दु। पारस शाहं थज्याःगु घटना याःगु जक मखु, यायेधुंकाः अझ हानं हानं थज्याःगु घटना याये मानि अले जि जेलय् च्वं वनेमानि धकाः सार्वजनिक सञ्चार माध्यमय् हे वयाः न्ववातं नं वयात कारवाही यायेगुपाखे सुनां हे पलाः मन्ह्याकू। बय्बय् जुइगु धइगु छि जि झी सकसियां नितिं छगू तःधंगु हाथ्या खः, वक्तव्य हे बियाः जिं गोलीं कयेकागु खः धाःम्हेसित छु कारवाही याइगु खः आः तक स्पष्ट मजूनि । आः जूगु थ्व घटनापाखें नेपाली जनतायाके देशय् न्ह्यागु जूसां चुप जुयाच्वनेगु संस्कृति ब्वलनेत्यं थें च्वं। न्ह्याम्हेस्यां न्ह्यागु याःसां चुप जुइगु ग्यानापुगु संस्कृति खः। जुजुं जुजुं आः ला देशय् संविधान मदयेकूसां चुप, राजनीतिक दलतय्सं साधारण नेपाःमि जनतायात क्वाये फक्व क्वानाः पेट्रोलियम पदार्थया भाः थकायेगु ज्या याःसां चुप, ग्याँसया भाः थकाःसां चुप जुइगु बानी ब्वलनाच्वंगु दु। बजारय् भाः थहां वनाच्वंगु आः सुनां हे थी मफयेधुंकल। नयेगु, त्वनेगु फुक्क हे वस्तुया भाः थहां वनाच्वंगु दु। तर नेपाली जनता धाःसा चुप हे जुयाच्वंगु दु । थथे जुयाच्वनं तकं नेपाःया सचेत नागरिक मौन च्वनाच्वंगु छाय्? यदि नेपाली जनतायाके चुप च्वनेगु संस्कृति ब्वमलंगु खःसा आः झीसं थःथःगु थासं पलाः न्ह्याके हथाय् जुइधुंकूगु दु। अले नेपाःया राजनीतिक अवस्था, दल व कानून कमजोर मदु, कानून सकसियां नितिं सम्मान खः धइगु दसु न्ह्यब्वयेगु ई नं न्ह्यःने वयाच्वंगु दु। देशय् न्ह्यागु जूसां सकलें सुम्क च्वनेगु खःसा थुकिं देशय् तःधंगु हे अराजकता, नेतातय् मनपरी यायेगु प्रथान नं शुरु जुइ गुकिं झीत थौं स्वयां नं बांमलाःगु अवस्थापाखे जबर्जस्ती घ्वानाच्वनी ।",http://www.nepalmandal.com/content/11839.html
नेवाःराज्यया दबुलिइ स्वनिगः बन्दया नाटक ,"Posted on Tue Dec 28, 2010  9:57 am NST","सरकारय् दूगु निगू तःतःधंगु पार्टीयात ग्वहालि यायेत दयेकातःगु विद्यार्थी संगठनं नकतिनि अकस्मात स्वनिगः बन्दया घोषणायात। कारण :  इमि थः थः ल्वापु जुयाः छखलकं मेपिन्त खुकुरीं पालाबिल हँ। ४६ सालया परिवर्तन लिपा राजनीतिक पार्टी बल्लानावःलिसे खनेदयावःगु छगू घचायापुगु चलन बन्द खः। न्हापा सा हडताल धायेगु जुइ, मयल कि स्कूल, कारखाना, पसः तिइगु, तिकेगु तकं। तर लिपा ला बन्द धकाः सबारी साधन तकं जुइके मबिइगु जुया वल। सबारी साधन रोके याकल कि छु छु न याना थें खनेदइगु, दकले तसकं जनतायात मर्का बिइगु अले थःगु ज्याखँया स्केल थाहाँ वनीगु जुयाः जनताया साथ मदुपिं व जनताया यः मयःया बिचाः यायेम्वाःपिं पार्टीतय् तकसं यःगु कार्यक्रम खः थ्व बन्द धइगु। उकिसं आयोजकतय्गु ब्यानर व कार्यकर्ता दक्वथासय् वनाच्वने म्वाःगुलिं भचाभचा ध्यबा बियाः सुकुम्बासी व खाते मस्तय्त प्रचुर मात्राय् प्रयोग याइ, ध्यबा दुपिं तर कार्यकर्ता मदुपिं नेतातय्सं। थःगु प्रभाव क्यनेत न्ह्यागुं याइपिं पार्टीतय्सं ब्यवसायिक गुण्डात छ्यलीगु व नियोजित रुपं न्हापा थःत ख्यानातःपिं व बांलागु प्रभाव बियाच्वंगु पार्टी वा पुचःयात सांघातिक आक्रमण यायेगु मौका नं जुयाबिल थ्व। बन्दया प्रचल अप्वया वःलिसे विस्तारं जनतां नं थ्व विषयय् थःथःगु प्रतिक्रिया क्यनाहल। बन्द याइपिन्त लाक्व पाक्व धयाहल, इलय् ब्यलय् गनं गनं प्रतिकार नं यात। अथे जुयावःलिसे पार्टीतय्सं नं थथेयाये मजिउ धकाः वाःचायेकाहल, गुलिं गुलिं पार्टीतय्सं जिमिसं आवंलि बन्द यायेमखुत धकाः बचं नं बिल। तर थ्व ला बकुला भगत थेंज्याःगु खँ जुल — सरकारय् च्वँतले बन्द यायेमजिउ, यायेमखु धाःगु पार्टीं नं थः सरकारं कुतुं वलकि सरकारया सिमा गयेत छ्यलीगु स्वहाने हानं बन्द हे जुयाबिल। अथे जुयाः जनतायात आश्वासन बियाः बांबांलाःगु सिद्धान्त व योजना ज्वनाः जनताया थाय् क्वहां वयेभाःमखंपिं तर सत्ताय् च्वंपिन्त दबाव बियाः सरकारं कुतुकेमाःपिनिगु थ्व अःपूगु मन्त्र जनतायानिंतिं खाए खा नखाए घिच जुयाच्वंगु दु थ्व बहुदलीय ब्ववस्थाय्। सत्तापक्षया थुगु बन्दया उद्घाटन यायेत खुला न्ह्यः राजिनामा बिउम्ह प्रधानमन्त्री हे वःगु ला खनेमन्त तर नं सरकारया थुगु बन्दयात सरकारया मौन समर्थन ला दूगु हे जुल। थुकथं देय् न्यंकया ४० लाख जनता च्वनीगु थ्व येँ दय् ४० म्ह गुण्डातय्गु ल्वापुया कारण न्हिछि धयाथें बन्द जुयाच्वेमाल , पेट्रोल फूगु गाडी थें। थज्याःगु अवस्थाय् आः थःत विद्यार्थी संगठनया दुजः धाइपिन्सं थः विद्यार्थी लाकि पेशेवर गुण्डा खः धकाः स्पष्ट म्हसिका बिइमाल। विद्यार्थी खः धाइगु जूसा गःपतय् थः गुग स्कूल, क्याम्पसया गुगु तगिंया विद्यार्थी खः व स्पष्ट खनेदयेक ब्वयाः जक सतकय् वयेमाल, व नं शिक्षा नीतिनाप स्पष्ट स्वापू दूगु विषय ज्वनाःजक। मखुसा थन भचाभचा ध्यबा बिलकि न्ह्यागु विषययात कयाः नं सतक बन्द यायेगु थेंज्याःगु अराजक ज्यायाइपिं भाडाया गुण्डात अःपुक कायेगु दु, उमिसं नं अन थःगु नां दर्ता याकेमाल। अले थ्व ज्याय् राजनीतिक पार्टीतय्गु प्रत्यक्ष संलग्नता दूगुयात मखु धायेफइगु अवस्था मदु। सत्ताया सुख भोग यानाः नं भागवण्डा मिलेमजुयाः कचवं वयाच्वंगु या लिजः जुयाः एमालेया अखिल व नेपाली कांग्रेसया नेविसंघया दथुइ ल्वापु जूगु खः धकाः थनया जनतां बांलाक थू। अज्याःगु अवस्थाय् पार्टीया नेतात थः धाःसा मसिउछु यानाः स्वया जक च्वनेगु नं बांलाःगु राजनीतिक चरित्र मखु। थः उमिगु सम्मेलनय् वनेगु अले आखः ब्वनाः देशया विकासय् तिबः बिइमाल मधासे आन्दोलन यायेत ग्वाकेगु अले उखे उमित ग्वंगः ल्वाकेथें ल्वाकाः लबः कायेगु धइगु नं नेतातय्गु क्वह्यंग ज्या खः धकाः कने माःगु दु। व स्वयाः मल्ह्वँसे मगाःगु खँ ला छु धाःसा, स्वनिगः व उगुं थुगुं जिल्लायात नेवाः राज्य दयेकेगु धकाः लय् लय् पतिं तामझाम क्यनेगु अले बागबजारयापिं मनूतय्त भोताहितिइ वनेत म्हिगः वःपिं पाखेतय्सं हुँ धाःसा जक वने खनेगु धइगु स्वयं नेवाः राज्यय् च्वनीपिं नेवाःतय्गु हे बेइज्जत खः। थःगु राज्यय् थुभनं म्हमसिउपिन्सं गुण्डाराज याःवलं नं उमिसं अथे यायमते धाःय्गु आँट यायेमफुत। आः छु उमिसं कन्हय् झीत नेवाःराज्य दयेकाबिइ धकाः आसाकुति ख्वालं स्वयाजक च्वनेगु ला? थुलि जुयाः नं न्ह्यलं मचाःसा कन्हय् सिट वलकि ऐसा मजां मुख्यमन्त्रीया पदय् च्वंवनेमानि धकाः संघर्ष समितिया पसः चायेकाः म्हाइपु ख्यानाच्वंपिन्सं थःगु न्हाय्पं चानाबिउसां जिइधुंकल। फोटो साभार :  रिपब्लिका",http://www.nepalmandal.com/content/11692.html
ज्यापु दिवसया सन्दर्भय् ,"Posted on Wed Dec 22, 2010  8:30 am NST","झिदँया सशस्त्र जनविद्रोह व झिंगुन्हुया जनआन्दोलन २४० दँनिसेंया एकतन्त्रीय सामन्ती शाहवंशया शासन अन्त जुसें धर्म निरपेक्ष नेपाः घोषणया नापनापं संघीय लोकतान्त्रिक गणतन्त्रमय न्हूगु नेपाः निर्माणया लुखा चाःगु दु । जनताया लागि जनतां संविधान दयेकेगुया लागि संविधानसभाया चुनावया लहरया क्रमय् वि.सं. २०६४ चैत्र ४ गतेया नेपाल राजपत्र भाग ५ य् नेवाःतय्सं सामा दुकायेगु लसताय् हनावयाच्वंगु थिंला पुन्ही अर्थात् मंसिर पुन्हियात किरात पर्व उधौलि पुजा नेवाःतय् यःमरि पुन्हि व अन्य जाति धान्य पुन्हि धकाः मानय्  यानातःगु पुन्हीया उपलक्ष्यय् वि.सं. २०६५ ज्यापु दिवस घोषणा यासें मंसिर २७ गते सार्वजनिक बिदा ब्यूगु दु । थ्व घोषणायात नेपाःया आदिवासीयात्सं सम्मान भाःप्यूगु दु । नेपालमण्डलया नेवाः त तसकं हे हर्षित जुगु दु । तर गुम्हगुम्हं नेवाःत थ्व घोषणा न्यनाः शंका उपशंका कया वःपिं नं खना । थथे शंका उपशंका जुइगु नं स्वभाविक हे खः । छाय्धाःसा सलंसः दँनिसें नेपाःया सामन्ती शासकतय्सं मंकाः संस्कार दुपिं नेवाः तयत् ज्याया कर्म नाम हे जातिया नां बियाः अलग अलग थजात क्वजातया संस्कार लाड्य याना थःथवय् ल्वाकाः हक अधिकारं वंचित याना अःपुक शासन यानावःगु इतिहास दु । उकिं नेवाः दिवस मधासे ज्यापु दिवस घोषणा जूगु धैगु न्हापा थें हे नेवाः तयत् हानं थःथः ल्वाकेगु व थमिपाखें अनेक कथंया फाइदा कायेगु छगू चालबाजी ला मखु ला धैगु न्ह्यसः नं न्यनेदु । थौं संघीय लोकतान्त्रिक गणतन्त्रमय व्यवस्था व जातीय तथा क्षेत्रीय स्वशासनया खँ वयाच्वंगु इलय् नेवाःतय्स हानं पुलांगु संस्कारय् कुनातय्गु न्हूगु चालबाजि ला मखुला धैगु न्ह्यसः नं वयाच्वंगु दु । थौं नेवाःतय्गु इतिहास व नेवाः समाजया वास्तविकताप्रति विचाः यायेमाःगु अवस्था वःगु दु । उकिं थज्यागु शंका उपशंका याना च्वने माःगु अवस्था मदयेके माःगु  दु । थ्वबारे विचाः यासें नेवाः नेवाः समाजया इतिहासया सही सही पाना पुइकाः स्वयेनु । थुकिं सत्यः तथ्य लुइका नेवाः ज्यापु धयाः नं नेपाःमि जुया न्हयःने वने फैगु अवस्था दयेका छ्वये नु । नेवाः धाःपिं व ज्यांपु धाःपिं सु खः थ्वबारे सीके माःगु दु । संसार भुगोलया नक्सा अनुसार एशिया महादेशया मध्य हिम श्रृंखलाया हिमवत क्षेत्रया मध्यभूभागया न्यागः पर्वत (धिलाच्व जामाच्व सिफुच्व साङ्गाच्व वा फूच्व) व थ्वया जःखःया उपत्यकाय् आदिकालनिसें बसोबास याना वःपिं मंगोलवंशया किराततय्त नेवार धया वःगु खः । न्हापा न्हापा थमित ङापार धाइगु ङापार धाधां ङवार जूवंगु अनंलिपा नेवार धयावःगु इतिहासकारतय्पाखें धयातःगु खँ दु । थुपिं न्याद्वः खुद्व दँ न्हयःनिसें थनया प्रकृतिनापं भ्यलय् पुनाः थनया भूमि कृषि भूमि हिइका मानव सभ्यताया इतिहास न्हयाकावः पिं धैगु नं वर्णन दु । थ्व हिमवत क्षेत्रया दक्षिण पश्चिम भेगया कपिलवस्तु गणराज्यय् जन्म जुयादीम्ह सिद्धार्थ गौतमं प्रतिपादित बुद्ध दर्शन व शिक्षाया उपदेशं ङापारया नेवार समाजं २५०० दँ न्हयःनिसें अनुसरण यासे शान्ति समानता संवृद्धि व संघीय एकताया लागि संघर्षशील जुयाः छगू लिपा मेगु विधात पत्ता लगय् यासे वहे कथं न्हयानाः जःखःया गणराज्यतय् नाप नं समानताया लिधंसाय् न्हयःने वयाच्वंपिं खः धैगु इतिहास दु । थमी नेवार जातीइ कुल वंश जात जातिप्रति भेदभावया संस्कार मदु समानताया व्यवहार दु । किरातकाल लिच्छविकाल व मल्लकालया सुरुया दसकतक नेपाल भूमिया नेवार राज्यया इलय् विकास जूगु बुद्ध दर्शन व शिक्षाया संस्कारत आः नं दनि । तर थौं थुकी विकृतित वयाच्वंगु दु । थनया ऐतिहासिक कीर्तित नेपालय् जक मखु चीन ल्हासा जापान म्यानमार इण्डोनेसिया आदि देसय् लुमंकेबहःगु नेपाःया कीर्तित थुकिया प्रमाण खः । बुद्धकालीन युगय् भिक्षु संघया महत्वपूर्ण योगदान दूगु खँ दु । भिक्षु संघया श्रमण भन्तेपिन्त ज्ञान विज्ञान शीप प्रविधिया स्रोत तथा धम्म व शिलस्वभावया गुरु बन्दना योग्य वन्दे शब्द सम्बोधन यायेगु चलन दु । अथेहे गृहस्थि समूह उपासक उपासिकी समूहयात ""भावो"" व भारो छ्यलावःगु अभिलेख दु । बुद्ध दर्शन व शिक्षाया लिधंसाय् कृषिजन्य उब्जनीमूलक ज्या वस्तुजन्य उत्पादनमूलक ज्या सेवामूलक ज्या तथा निर्माणमूलक ज्याय संलग्न गृहस्थी नेवाःतयत् भावो शब्द सम्बोधन यायेगु व बनेज्या तथा भारदारी ज्याय् संलग्न गृहस्थि नेवाःतयत् भारो  धायेगु  उगु युगंनिसेंया प्रचलन खः धैगु अभिलेखया लिधंसाय् धाय्फु । थ्व युगय् झिंच्यागू प्रकारका शीप व झिन्हय्गु अनुसन्धान केन्द्र दुगु खँ नं दु । गबलेनिसें सामाजिक आर्थिक वा सांस्कृतिक रुपं जूगु उन्नति व विकासय् सन्तोषया सासः ल्हायेगु चलन नेवाः समाजय् खनेदयावल अबलेनिसें नेवाः त प्रमादिइ लाःवन अप्रमादि जुइ मफया वन । अलसांनिसें नेवाः समाज बुलुहुँ सामन्ति प्रवृत्तिया संस्कारय् भुलय् जुइगु जुया वल । अप्रमादि जुया च्वनेगु बुद्ध शिक्षाप्रति च्यूता मदया वन । धर्मया नामं पुजा पाठ यायेगु भक्तिभाव तयाः देगः मन्दिर निर्माण यायेगु द्यःमूर्ति स्थापना यायेगु जात्रा यायेगु व नये त्वनेगु संस्कारय् तक्यं वन । प्रत्येक नेवाः बस्ति विद्यमान विभिन्न मतया अनगिन्ति देगः मन्दिर चैत्य चीबहाः तथा थीथी धार्मिक स्थल तीर्थस्थलया मेला हना वयाच्वंगु थुकिया प्रमाण खः । नेपाल संवत् ५०१-५१६ या इलय् जुजु जयस्थिति मल्लं वर्णानुश्रमवादी पुरेततन्त्रया पण्डिततय्त सःताः थुमिपाखें सल्लाहसुझाव कयाः नेवाः समाजय् सुधारया नारा हयाः भारो समूहया  नेवाःतय्त उच्चस्तरया नामं श्रेष्ठ धायेगु नियम हःगु सकसिनं स्यूगु हे खँ खः । भिक्षु संघया वन्देतय्त यथावत हे मान्यता तःगु खँ दु । तर थ्व इलंनिसें नेवाः समाजय् सामन्ति प्रवृत्ति व विभेदवादी संस्कृति मनोवैज्ञानिक तवरं जक मजुसे सामाजिक नियमया रुपय् हा कयावःगु खनेदत । थ्व इलय् भावोया विकल्प ज्यापु ज्यापुया विकल्प नेवार र नेवारया विकल्प भावो भारो धाय्गु सामाजिक चलन यात ल्वमंका छ्वयेगु ज्या जुयाबिल । भारो समूहया नेवारया छगू पुचलं मातृ धर्म बुद्धधर्म मत्वःतुसे नालाकाल थुपिन्त उराय् उदास धाय्गु चलन हल । लाय‍्कू व लाय‍्कूनाप सम्बन्ध दुपिं छगू भारो पुचलं मातृधर्म बुद्धया संस्कार नापनापं पुरेतवादी ब्रम्हू धर्म थौंकन्हय् हिन्दु धर्म धाः या संस्कार नं नालाकाल थ्व भारो पुचःतय‍्त जक श्रेष्ठ धायेगु चलन नेवाः समाजय् खने दयावल । थुकथं हे भिक्षुत्वं त्वाःताः गृहस्थि जीवन हनेमाःपिं नेवाः तय‍्त वन्दे हे धयावःगु दु । तर थुमि सन्तानतय्त लिपा वया वरे वा बाँडा धायेगु चलन छखे खने दया वलसा मेखे शाक्यभिक्षु धागेगु जुजुं शाक्यवंश धाधां शाक्य जक धाय्गु जुल । थुकथं ब्वलेगु अवस्था क्रमया नेवाः राज्य टुक्रा टुक्रा जुल । मुख्यतया येँ यल व ख्वप शक्ति सम्पन्न राज्य खने दयावल । थुकथं नेवाः राज्य विभाजित जुयाः नेवाः समाजय् क्षेत्रीय रुपं नं विभेदया संस्कार ब्वलनेगु मौका दयावल । नेपाल संवत् ७९५ इलय् येँ यल ख्वप देय्या जुजुपिं जानाः नेवाः समाजय् न्हुगु सामान्ती पुरेतवादी तथा विभेदवादी नियम कानून हयाः लाडय् यायेगु ज्या जुयावःगु खनेदत । थ्व इलंनिसें नेवाः समाजया भावे ज्यापु तय् बिचय् नं ज्याया नामं जाति नामाकरणयात जोड बियाः छगू ज्याय् संलग्न परिवारया बिचय् जक बिधि व्यवहा याये दइगु छु ज्या याना वःगु परिवार खः वया सन्तानतय्सं मेगु ज्या याये मदइगु  परिवारया सुं सीसा काय्  कलाःपिं बर्खी च्वनेमाःगु आदि नियम कानून येँ यल व ख्वपया नेवाः समाजय् लागु यायेगु यात । थ्व नियम विपरित याःपिन्त व याःगु सियाः नं सुचं मब्यूपिन्त जनही मोरु १०० जरिवाना लगे जुइगु नापं थुकिया विरोध येँय् वःसा यल ख्वप जानाः दमन यायेगु अथेहे यल ख्वपय् नं यायेगु स्वम्हं जुजुपिसं सम्झौता यानाः लागु यानाः सामन्ती व्यवस्था बल्लाका वःगु इतिहास नेवाः समाजय् दु । सामन्ति प्रथा धैगु बुँ व बुँजयामि नाप प्रत्यक्ष सम्बन्ध दुगु प्रथा धाःसां ज्यू । थ्व प्रथा यानाः कृषिजन्य उब्जनिमूलक बूँजया याना वयाच्विपं सम्पूर्ण परिश्रमि मेहनती व इमान्दार भावो नेवाःत विस्तारविस्तारं सामन्ततय्गु चंगुलय् फसय् जुजुं वन । छुं सयेकेगु सीकेगु अवसरं बञ्चित जुजुं वन । परम्परा धायेगु बाहेक मेगु छुं खँय् नं च्यूताः तय मफया वन । थुकियाना बुँज्यानाप सम्बन्ध भावोतय्त ज्यापु धायेगु अले मेपि भावो तय्त मेमेगुहे नाम नेवाः जुयावःगु खनेदत । जब गोरखाया जुजु पृथ्वीनारायण शाह नं नेपाः देय्या नेवाः राज्यत नं थःगु अधिनय् लाकेत सफल जुसांनिसें एकतन्त्रीय सामन्ती शाह तथा राणाशासनकालय् नेवाः समाजय् खनेदुगु सामन्ति संस्कार संस्कृतियात हे बढुवाबिसें निरन्तरताय् जोड बीगु ज्या जुया बिल । थ्वहे इलंनिसें बुँज्या यानाः नं परम्परा बाहेक मेगु छुं याये मखनाच्वंपिं भावोतय्त जक छुं मस्यूपिं ब्वःगु ज्या जक याना वःपिं नेवाःतय्त क्वह्यंकेगु शब्द हे ज्यापु धाय्गु चलन खने दयावल । सामन्ति शासकतय्सं जक मखु शासकया मतियार जुयावःपिं नेवाःतय्सं नं परिश्रमि बुँज्यामि नेवाःतय्त ज्यापु धकाः हेपय् यायेगु क्वह्यंकेगु शब्द छ्यलावःगु सकसिनं अनुभव याःगु दु । ज्यापु शब्दया अर्थ ज्या याइपिं ब्वःगु ज्या यायेमाःपिं नेवाः त धैगु अर्थ लगे यानाः छगू इलय् वः गू जूगुलिं ज्यापु बारेया सत्यतथ्य खँ मसिया च्वंगु खः । ज्यापु शब्द नेवाः जातिया पर्यायावाची शब्द खः । पालि तथा संस्कृति शब्दकोषय् ""ज्या"" या अर्थ धर्ती वा भूमि खः ""पु"" या अर्थ नेवाः भासं थुवाः खः । थ्व हिसावं स्वयेबलय् ज्यापुया अर्थ अर्थात् भुमिथुवा अर्थात् थौंकन्हय्या भासं धायेगु खःसा ज्यापुत धैपिं नेपाल मण्डलया आदिवासी नेवाःत धाःगु खः । उकिं ज्यापु धैपिं अलग जाति मखु आदिवासी नेवाः त खः । थ्व खँ नेवा दबू प्याखंयात नेवाःतय्सं हे ज्यापु प्याखं धयावःगु खँ  ला सकसिन स्यूगु हे खँ खः । थ्व हे भावनायात कयाः थौंया नेपाल सरकारया सम्बन्धित पक्षं किरात पर्व उधौली पूजा न्हूगु वा भकारी पुज्यायेगु यःमरि पुन्हि उपलक्ष्यय् ज्यापु दिवसया घोषणा याःगु हे आदिवासी दिवस रुपय् नालेगु फु । यदि थ्व घोषण नेवाःतय्त हानं विभेदया संस्कारय् हे लाडे यायेगु नियत खःसा थ्व दुर्भाग्य नं जुइफु । थ्वपाखें नेवाःतय्सं विचाः मयासे मगाः । थिंला पुन्हि अर्थात मंसिर पुन्हियात किरात पर्व उधौली पुजा, नेवाःतय् यःमरि पुन्हि, अन्य जातितय् धान्य पुन्हि धकाः मानय् यानावःगु ज्यापु दिवस धकाः घोषणाया बारे न् छकः बिचा याये । नेपाःया ऋतु अनुसार उब्जानी जुइगु अन्न वा, छ्व, बूबः,सि तथा तरकारी नेपाःया सकल आदिवासीतय्सं थःथःगु रुची अनुसार परिवार दयेकाः उपभोग यायेगु पर्व नालेगु संस्कार दु । नेवाः तय्सं थथे ऋतुकथं जुइगु अन्न वा, छ्व,सि उपभोग यायेगु चलन मध्ये वा लयाः पानाः स्वयेकाः सामा दुकयाः न्हूगु वाया जाकिचुं पाखें यःमरि खेंबान्किया मरि देयेकाः न्हूगु वा भकारी वा त्यपय् वापुज्यायेगु थिंला पुन्हिया दिं नालावयाच्वंगु खः । थ्व पुन्हिसं नेवाःतय् यःमरि दयेकेगु चलन जूगुलि थिंला पुन्हियात यःमरि पुन्हि धयावःगु खः । थ्व यःमरि पुन्हियात सामा दुकायेगु पुन्हिया रुपय नं मानय् याः । थज्याःगु चलन नेपाःया तराईया आदिवासी नं थ्वहे इलय् न्हूगु वाया सामा दुकयाः यःमरि दयेकाः नयेगु चलन दु । पूर्व तराईया उदयपुर, सिराह, सप्तरीया थारु समाजय् नं थथे थिंला पुन्हि जःखः न्हूगु वाया सामा दुकाये धुंकाः (त्यप थें जाः गु ) चाया भकारीया वा पुज्याये धुंका नेवाःतय् थें हे यःमरि दयेकाः स्वंगः वा न्यागः आखे तयाः पोटासि थें जाःगु  थलय् हायाः भकारी छाया यःमरि नयेगु चलन दु। जि थः म्हं नं उदयपुर त्रीजुया व सप्तरीया थारु समाजय् २०५७ मंसिरपाखे वनाबलय् नये लंगु खः । यःमरियात थारु भास‌ं 'बगिया' धाइसा ल्वंचामरियात 'पित्था/पित्थि' नं धायेगु चलन दु । थथेह पश्चिम तराईया थारु समाजय् नं मंसिर पुन्हि जःखः न्हूगु वाया सामा दुकयाः वाया भकारी व भूमियात जाकि ग्वः दुने यःमरि,ल्वंचामरि छायाः पुजा यायेगु चलन दु । थुमि नं पूर्वया थारुतय् यःमरि दयेकी थें दयेकीगु खँ रुपन्देही जिल्ला प्रगति नगर सिक्टहन गा वि सया प्राध्यापक पल्टनप्रसाद चौधरी थारु धयादीगु दु । तर थनया थारुतय्सं यःमरियात बगिया मभासे धिकुरी धायेगु व ल्वंचामरियात पित्थो धायेगु चलन दुगु खँ नं पल्टनप्रसाद चौधरी हे कनादिल । नेपाः आदिवासी नेवाः व थारु धइपिं छगू हे संस्कार संस्कृतिं प्रभावित जूपिं धइगु खँ न्ह्यथंसें नेवाःतय् घःसू गुभाजुं यायेमाः थें थारु समाजय् न घःसू थारु पुरोहिततय्पाखें यायेमाःगु चलन न्ह्यथना दी । थथे वाया सामा दुकयाः पर्व हनेगु चलन पश्चिमया मगर समाजय् नं दु । तर थज्याःगु पर्वयात सायद धान्य पुन्हि (वा सामाया पुन्हि) धकाः मगर समाजय् नं हनेगु चलन दु । यःमरि दयेकेगु चलन मगर समाजय् मदु तर न्हूगु माय् चुं यानाः न्हायाः दथुइ ह्वःतयाः छुइगु चलन दुगु खँ पश्चिम भूरिगाउँया समाजसेवी मनु थापा मगरं दु । पुर्वया राई- लिम्बूतय्सं ला किरात उघौली पर्व नामं थिंला पुन्हि मानय् यानावःगु ला सकसिन‌ं स्यूगु हे जुल । थथे, गुरङ, तामाग्ङ, थकाली व तराईया मेमेपिं आदिवासीतय् नं थ्व पर्व हनेगु चलन दयेमाः । थ्वबारे अध्ययन अनुसन्धान यायमाःगु आवश्यकता दनि । थौंया नेपाःया सामान्ती भावंजाःगु सामाजिक आर्थिक धार्मिक तथा सांस्कृतिक स्वरुप पुरा हिलेमाःगु दु । संघीय लोकतान्त्रिक गणतन्त्रय् न्हूगु नेपाः निर्माण यायेगु सु अवसर थौं झी न्ह्यः ने दु । थ्व अवसर पुरा यायेगु खःसा नेपाःया आदिवासीतय‍्गु ला थुकी तःधंगु भूमिका दयेमाः । सांस्कृतिक रुपं तथा दिवस हनेगु पुलांगु सोच पूरा त्वःताः न्हूगु नेपाः निर्माणयात ल्वयेक न्हूकथंया संस्कार संस्कृति निर्माण याये सयेके नु । परिमार्जित याये फयेके नु । यःमरि पुन्हि ज्यापु दिवस किराँत पर्व उधौलि पूजा धान्य पूर्णिमाया उपलक्ष्यय् नेपाःया सकल आदिवासीया पूर्व सम्बोधनकथं नेपाल सरकारं सार्वजनिक बिदाया घोषणा याःगु खँय् सन्तोष जुइगु धैगु नं पुलांगु आदिवासी सस्कृतिइ रमेय् जुइगु जुइ । उकिं थ्व न्हूगु नेपाः निमार्णया लागि थ्व दिवसयात चेतनामूलक अभियान हे न्ह्याकेगु रुपय् कायेनु । थ्व ज्याय् झी नेवाः नेपाःमि सकल नाप जानाः न्हूगु नेपाः निर्माण व जातिय व वर्गीय मुक्ति ज्याय् नं सक्रिय जुइमाःगु दु । ज्यापु शब्द नेपाःया आदिवासीतय‍्त सम्बोधन जुयावःगु ऐतिहासिक शब्द ख । थ्व थिंला पुन्हियात धान्य पुन्हि, यःमरि पुन्हि, उधौलि पर्व लाकाः गुगु ज्यापु दिवस धका नेपाल सरकारं सार्वजनिक बिदाया घोषणायात थ्व घोषणा नेवाःतय‍्सं थुइकाः च्वंथें जातिया नामं मखुसे नेपाःया आदिवासीया राष्टि‌य सामा पर्व (हार्भेष्टिग्ङ फेस्टिभल दे) या रुपय् ज्यापु दिवस घोषणा याःगु ख धका ठहर याये फु । (२०६५ चैत्र २७ गते पिदंगु ज्यापु पौं विशेषांक छापे जुगु च्वसु)",http://www.nepalmandal.com/content/11544.html
लोडसेडिङ म्हो यायेत दवाव अभियान न्ह्याकीगु ,"Posted on Sun Jan 23, 2011  11:11 am NST",स्वनिगः दुने न्हिं झिंनिघौ जुयाच्वंगु लोडेसेडिङ म्हो यायेत म्हिगः नेवाः जागरण मञ्चं थनया क्षेत्रपाटी पार्टी प्यालेसय् छगू सहलह ज्याझ्वः यात । नेपाःया राजधानी स्वनिगः थें जाःगु अति महत्वपूर्ण शहरय् न्हि झिंनिघौ जुयाच्वंगु लोडसेडिङ व थ्वया लिपा झिंखुघौ तक जुइफुगु लोडसेडिङयात कयाः सहलह यायेगु झ्वलय् जागरण मञ्चया संयोजक सुजीव बज्राचार्यं यदि इलय् हे स्वनिगः दुने लोडसेडिङ म्हो यायेगु नितिं स्वनिगः दुनेया वासीत सचेत जुयाः मन्ह्यात धाःसा आः जुयाच्वंगु लोडसेडिङ खुदँ न्हय्दँ तक जुयातुं च्वनीगु धयादिल । वय्कलं थौंकन्हय् जुयाच्वंगु लोडसेडिङ पक्षपाती रुपय् दकलय् अप्वः स्वनिगलय् लोडसेडिङ यानाच्वंगुलिं सरकारयात लोडसेडिङ म्हो यायेत दवाव बिइगु अभियान न्ह्याकेमाःगु बिचाः तयादीगु खः । सहलह ज्याझ्वलय् थीथी क्लव व संघसंस्थाया प्रतिनिधित उपस्थित जूगु खःसा जागरण मञ्चया नेतृत्वय् लोडसेडिङ म्हो यायेगु प्रचारात्मक अभियान न्ह्याकेगु नितिं पर्चा पोष्टर ब्यानर खायेगु क्वःज्यूगु खः ।,http://www.nepalmandal.com/content/12384.html
न्हूदँ न्हूकथं हने माली का ,"Posted on Mon Nov 1, 2010  4:24 am NST","न्हूदँ वलकि मनय् छता छता खँ लुया वये यः । मोहनीया भचा भचा सूर ल्यनाच्वनीगु जुया ला मसिउ । अले न्हूदँया भिहन्तुना धकाः भौचा चिनाः शंखधरया सराद याये मखु धाःसां म्हपुजा कुन्हु छेँय् च्वनेफइमखु । दँय् दसं तुतियात चिनातःसां मन धाःसा तिंकितंक न्हुइ अले वनी व पलाः भाताभाता यानाः बसन्तपूपाखे । थौं नं बिचाः यानाच्वना । झी ""नेपाःमि वयाच्वना""या लसय् कथुसुकेगुया लिसें छुं नं छुं ला पक्का हे यायेमाली । धाथें न्हूदँ हनेगु मेगु उपाय मदुला ? अंगलय् शंखधरया किपा दूगु क्यालेन्डरयात तुंक स्वयाः बिचाःयानाच्वना । व शंखधर छाय् शंखधर जुल ले ? व चानचुन नां मखु । वं शंख ज्वंगुलिं वया नां शंखधर जूगु लाकि वया नां शंखधर जूगुलिं वया ल्हातिइ शंख घाकूगु ? जितः छाय् माल ? अले वया किपा छाय् जिगु क्वथाय् ? व शंखधर जूगुलिं ला ? वयात छाय् झीसं अपाय्सकं हनाच्वनागु ले ? हानं धाइ शंखधर जूगुलिं । क्या फसाद । व छाय् शंखधर धइगु का । वं ला थ्व नेपाल संवत् तयावंगु हँ । खइका । मदयेक मगाः धकाः वंतःगु संवत् दक्वस्यां मानेयात जुइका । वं ला पारुकुन्हु स्वनिगः दुने च्वपिं दक्वसिगु ऋण पुलाः दक्वसित दासं मनू दयेकूगु हँ । अले मयाइला ? हाइँ ? खइला ? का । झी नं झी हे का । वयात हनेगु धइगु झ्याइँ झ्याइँ बाजं थानाः, लँय् वःपिं मिस्तय्त हायेकाः, हेलमेट मपुसे मोटरसाइकल ब्वाकाः, मन्त्रीतय्गु चाकडी यानाः जुइला ? थ्व ला मजिल बाः सा । यायेगु खःसा वं यानावंगु थेंज्याःगु छुं यायेमाली का । याइका साप । गन व शंखधर, गन जि मानन्धर । भगवानया कृपां, जिमि मांबौया धर्मं जि दुम्ह हे मखुसां निछाः नयेत थाकु थ्यंक मजू आःतक (बिइमाःपिन्सं लुटेयाःसां) । तर जिं खनाच्वना थन झीगु नेवाः समाजय् ज्वाँय ज्वाँय् तिसातिना जुइपिं जक मखु थः मस्तय्त आखः निगः ब्वंकेमफया कां यानातयेमाःपिं नं दु । ध्यबा दयाः नं नुगः स्यानाः मस्तय्त मब्वंकुसे सनुखय् ध्यबा ध्वगिकाछ्वइपिं नं मदुगु ला मखु,  तर गुलिगुलिस्यां धाथें ध्यबा हे मदयाः मस्तय्त स्कुल मछ्वः, मायाचिया अबुंथें । स्कूल ला स्कूल - लय् नीद्वः स्वीद्वः पुलेमाःगु स्कुल नं थन हे दु, लछिया निसः स्वसः जक पुलेवं गाःगु (अझ सैध्दान्तिक कथं ध्यबा हे पुलेम्वाःगु) स्कूल नं झीथाय् दु । जिं बिचाः, याना । जिं मेगु छुं यायेमफुसां थ्व जुनिइ छम्ह नेवाः मचायात सरकारी स्कुलया लँ तक ला क्यनेफु नि । थुकिया निंतिं जिं दछिया निद्वः दां मुंकूसा गाः । मफइ ला ? झी चलन हे जुइधुंकल वं मयाः, थ्वं मयाः, फल्नां मिलेमजुइक यात, धिस्कां स्यंकल । अथे हालाच्वनेगु पलेसा बरु याकःचा वनाः छम्ह मदुम्ह मफुम्हस्या छेँय् वनाः वया मचायात कमसेकम आधारभूत शिक्षा एसएलसि तक बिइके फत धाःसा जिं धाथें शंखधरयात लुमंकागु थें च्वनी । जिं थथे यायेफत धाःसा मेपिन्सं नं याये जिउ खनीका धकाः थुल धाःसा ला गुलिस्यां गुलिस्यां दुपिन्सं फुपिन्सं बांलाःगु बोर्डिग स्कुलय् हे तःसा झं बांलाइ । अझ गुलिखे भाषा नेवाःत प्रति मतिना दुपिं ला विदेशय् नं दु उमिसं नं अथे हे याना यंकल धाःसा ला झं हे बांलाइ । यक्व यायेम्वाः छम्हस्यां छम्ह याःसा गाः । जिं बिचाः याना थ्व स्वन्ति निसें मालाः थुगुसिइया न्हूगु शैक्षिक सत्र निसें थथे यायेमाली का । छिगु नं अथे यायेगु मन दु लाकि ?",http://www.nepalmandal.com/content/10495.html
नेपाल संवत् हे छाय् माल ? ,"Posted on Tue Nov 2, 2010  5:14 pm NST","नेपाल संवत् राष्ट्रिय संवत् जक मखु नेपाल समुदाय अर्थात शुद्ध नेपाली सकलसिगु नामं चले जुयाच्वंगु मंकाःगु संवत् खः । थुज्वःगु राष्ट्र व जनतायागु संवत् क्वःथलेगु खस ब्राम्हणतय्सं कुतः यानवःगु यक्व दँ दत । थ्व हे कथं नेपाल संवतयात  नेवार संवत् व नेवारी संवत् धकाः धायेगु व धायेकेगु यानाच्वन । थ्व संवत् जातयागु मखु राष्ट्रयागु खः । नेपाल संवतयात न्हंकेगु कुतः याःपिंसं विक्रम संवतयात छ्यलाहल । भारतय् न्हना वनाच्वंगु विक्रम संवत् न्ययाः छ्यलाः च्वंपिंसं नेपालया राष्ट्रिय संवत् धयाच्वन । उमित थ्व हे न्ह्यसः न्यनाच्वना- भारतयाके न्यय् कयाः ज्वनावःगु विक्रम संवत् राष्ट्रिय संवत् खः कि नेपाल राष्ट्र व जनताया नामं चले जुयाच्वंगु संवत् राष्ट्रिय संवत् खः ? थुगु न्ह्यसःया लिसः बीफुला ? नेपाल संवत् ज्याख्यलय् मदु धायेकेगु दुसाहस थौंया पंचाङ्ग निर्णय समितिपाखें नं जुयाच्वन । थुकिया दसि नेपालया जातिं माने याना वयाच्वंगु थीथी नखःचखःयात ल्वाकःब्वाकः यायेगु, राशी, नक्षत्र, घडी, पला व विपलायागु ल्याखं तिथि दयेके फुपिंसं गते व वारयात नं तूत धायेगु व निन्हु क्यंगु धायेगु छाय् मयात ?  न्हिच्छिया छन्हु धायेगु कथं नखःचखः नं छन्हुया ल्याखं हे क्वःछी माःगु खः। थ्व छाय् मजुल ? थुकियागु लिसः पंचाङ्ग निर्णय समितियाके दु ला ? गते व बार तूत वा निन्हु क्यंगु याये मफुसा उपिं छुकिया ज्योतिष ? नेपाल व नेपाली जनताया मंकाःगु राष्ट्रिय संवतयात क्वःथलेगु निंतिं नखःचखः नाप ल्वाकःब्वाकः यानाच्वन । पिनें न्यय् कयाहःगु संस्कृतियात छाय् मयात ? विक्रम संवत् छ्यले न्ह्यः तक स्वदँय् छक्वः झिंस्वलायागु तलब नयाच्वंपिं नेपालीतयत  न्ह्याबलें दच्छिया झिंनिलायागु जक तलब नकेगु यात । विक्रम संवत् धयागु भारतया उज्जेनयाम्ह जुजु विक्रम सेनं थःगु नामं चले याःगु खः । विक्रमादित्य धकाः नं धाइम्ह विक्रम सेनं थःगु नां चले यायेगु निंतिं थ्व संवत् छ्यःगु खः । पूर्व दिशाय् लाःगु न्हापांगु चन्द्रमा दर्शन व शुक्र नगु बिनावनीगु ख्वाउँगु फुनाः क्वचाया वइगु न्हि कुन्हु विक्रम संवतया न्हूगु न्हि जुइगु धयातःगु दु । उगु संवतयात भारतया ब्रम्हुतय्सं माने यात धाःसा लिपा खस ब्रम्हूतय् नं जुजुयात लय्तायेकाः लबः कयाच्वनेगु कथं माने यायेगु यात । थ्व संवत् भारतय् हे छ्यलेगु त्वःताहल । अथे खःसां नं नेपालया खस ब्रम्हुतय्सं नेपालया राष्ट्रिय संवत् धकाः मछाः मजुसे धयाच्वन । उलि जक मखु विक्रमादित्य जुजु नेपालय् वयाः शासन याःगु व नेपालयाम्ह हे जुजु विक्रमादित्यं चले याःगु धकाः फय्गं वंशावली व इतिहास नं च्वयावन । विक्रम संवत् १३५ दँया इलय् थुकिं ज्या मब्यूगु जुसेंलि सौरमास व चन्द्रमास कथं मेषया न्हापांगु न्हि संवत् हिली । थ्वयात हे विक्रम सेनं थःगु नामं संवत् दयेकल । थ्वयातं न्हापा सौर संवत् जक धाइगु जुल । लिच्छवि जुजु राघवदेवया इलंनिसें चले जूगु नेपाल संवत् खःसां नं पृथ्वीनारायण शाहं नेपालया जुजु जुइधुंकाः शक संवतयात मान्यता बिल । थुकिया दसि शक संवत् १६९० यागु पृथ्वीनारायण शाहयागु टकमरीं बियाच्वंगु दु । नेपालय् विक्रम संवत् १९४८ यागु पृथ्वी वीरविक्रम शाहयागु ध्यवा खः । थ्व हे जुजुया लुँ व वहयागु दां शक संवत् १८३३ यागु नं दु । इतिहासविद् भूवनलाल प्रधानया धापू कथं शक संवत् १८२५ व विक्रम संवत् १९६० या दँय् राणा प्रधानमन्त्री चन्द्रशमशेरं गतेयागु सौरमासकथं विक्रम सवत् छ्यलेगु यात । जुजु त्रिभूवनया राज्यारोहणया इलय् पिकाःगु ध्यवाय् विक्रम संवत् छ्यल । इतिहासकारतय्गु धापू कथं नेपाःयाम्ह न्हापांम्ह अराष्ट्रिय तत्व राणा प्रधानमन्त्री वीरशम्शेर खः । थुम्ह प्रधानमन्त्री भारतमुखि जक मखु कि भारतं थन वःपिं खस ब्रम्हुतय्गु सुझाव कयाः शासन याइम्ह मनू नं खः । व हे ब्रम्हूतय्गु खँ न्यना विक्रम संवत् १९४८ निसें थ्व हे साल तयाः ध्यबा छापे याकल । थ्वयां लिपा देवशम्शेर प्रधानमन्त्री जुल । थ्वयात कुनाः प्रधानमन्त्री जूम्ह चन्द्रशम्शेरं नेपाल संवत्यात सरकारं मान्यता मबीगु यात । नेपालं भारतयागु विक्रम संवत् छ्यले धुंकाः नेपाल संवत् व शक संवतयात तंकेगु कुतः यात । राणा शासन क्वःदलेवं नेपाल संवत्, शक संवत् कियातःगु ल्वहँपौ खुइकेगु, तछ्यायेगु व स्यंकेगु ज्या तक नं यात । नेपाःयागु पौराणिकता, ऐतिहासिकता व प्राचीनपहः न्हन धाःसा थः हे थकालि जुइदइगु तायेकाः उज्वःगु ज्या याकल । अथे हे नेपालभाषां च्वयातःगु वंशावली, इतिहास व ग्रन्थ मिं नकाः छ्वयेकाब्यूगु इलय् ब्यलय्या घटनां क्यनातःगु दु । थ्वया नापं ऐतिहासिक ग्रन्थ गर्भय् तल कि धर्म लाइ धाईपिंसं नं नेपाःयागु इतिहास व वंशावली नं बँय् हे स्वथनेगु याकल, गुकिं यानाः नेपाल संवत् नाप स्वानाच्वंगु अनेक खँ न्हनावन । थुकिं नेपाल संवत्यात महीपिंत जक ग्वहालि बिल । नेपालय् विक्रम संवत् छ्यलेगु हाथ्या यापिं खस ब्रम्हुत व हिन्दूस्थानीत थन न्हापा शरण वःपिं व उमिं सन्तानत जक हे खः । धर्मनिरपेक्षता व सहिष्णुता ब्वलनाच्वंगु नेपालय् हिन्दू राज्य धायेगु व यायेगु तातुनाच्वंपिंसं विक्रम संवत् हे नेपाःया राष्ट्रिय संवत् खः धकाः सः थ्वयेकाच्वन । थःत नेपाली धकाः धायेकाः नं नेपाल व नेपाली जनताप्रति आस्था मदुपिं गब्ले गब्ले सत्ताय् वइ, अब्ले अब्ले नेपाःयागु राष्ट्रियताया अंगः व थी दक्व तछ्यानाच्वन । नेपाली जनतायात भारतमुखी संस्कारय् भले यानाः नेपाःयात हिन्दु मात्रयागु जक धायेगु नं यानाच्वन । नेपाःयागु ऐतिहासिक नखःचखः न्हंका छ्वयेगु व हिन्दूस्थानया संस्कारयात जक ब्वलंकेगु स्वयाच्वन । नेपाल व नेपालीतय्गु संस्कृति, संस्कार व परम्परायात न्हंकाः भारतया च्यःबुद्धितय्सं थः च्यः जुयाः नं मगानाः सकसितं च्यः यायेगु कुतः यानाच्वन । नेपाल व नेपाली जनता स्वतन्त्र सार्वभौमसत्ता सम्पन्नपिं खः धइगु जूसा विक्रम संवत् मखु नेपाल संवत् हे छ्यलेमाःगु खः । तर च्यःबुद्धितय्सं नेपाःयात भारतय् प्यपुंकेगु कुतःयात माने यायेगु कथं थन विक्रम संवतयात राष्ट्रिय संवत् धयाच्वन । छु थ्व नेपाल व नेपाली जनतायात ल्वःगु खँ खः ला ? थन नेपालय् विक्रम संवत् छ्यलेगु हाथ्या यानाच्वंपिं हे खनेदयेक नेपाःयागु आन्तरिक झ्वाकलय् लाकाच्वंपिं जुल । नेपाल संवतयात न्हंकाछ्वयेगु कुतः यानाच्वंपिं नं थुपिं हे जुल । नेपाःयात पराधिन मखु, स्वाधिन यायेमाःगु दु । भारतयागु संस्कृति परम्परा व नखःचखः मखु, थःगु हे जक छ्यलेमाःगु दु । थःगु तुतिइ थः हे दने मसयेकं सुनांनं थःत माने याइमखु । विक्रम संवत्यात राष्ट्रिय संवत् याःसां नं ज्यू धयाजूपिं भारतय् वा वलकि नेपालय् कुसां कुइमाः धाईपिं जक खः । नेपालय् वा वःसा नेपालय् हे कुसां कुइमाः धाईपिं मखु । विक्रम संवतयात नेपाःया राष्ट्रिय संवत् यायेमाः धाइपिनिगु छगू धापू दु- नेपाल संवतयात छ्यल धाःसा तराईवासीतय्सं लक्ष्मण संवत् व उत्तरवासीतय्सं ल्होसार संवत् छ्यलेमाः धाइ । थ्व विक्रम संवतयात नेपाःया राष्ट्रिय संवत् धाइपिनिगु राष्ट्रघाती भावना खः । नेपाल संवत् हे छ्यलेमाःगु खँयात ध्याकुनय् वांछ्वयेगु कुनियत थुकी खनेदु । तराइलय् लक्ष्मण संवत् छ्यलेमाः धाईपिं भारतीय मूलयापिं खः । उमिसं विक्रम संवत् माने मयाः । अथे हे ल्होसार संवत् छय्लेमाः धाईपिं सँदेया कूलपिं खः । उमिसं विक्रम संवत् माने मयाः । उकिं नेपाल संवत हे सकल नेपाःमितय् मंकाः संवत् जुल । नेपाल देशीय संवत नेपालिक संवत्, नेपाली संवत्, श्री संवत् धकाः सकसिनं माने यानाच्वंगु दु । थ्व खँयात उत्तर व दक्षिणय् च्वनाच्वंपिं दक्वसिनं माने यानाच्वंगु दु । नेपाल संवतयात नेवाःतय्गु जक धाइपिनिगु ग्याःचिकु पहःगु खँ न्यन धाःसा उमिसं थौं वयाःलि नेपाल संवत् धइगु नेवारी संवत् नं धाल । नेपालय् न्ह्याम्ह न्ह्यागु हे थासं वयाच्वंपिं छाय् मजुइमा उमिसं नेपाली जुयाः म्वायेगु खःसा नेपाल संवत् हे छ्यलेमाः । मखुसा इमिसं थःत नेपाली धायेगु थाय् हे मदु । नेपाल व नेपाली जनताया निंतिं नेपाल संवत् माःगु हुनि थ्व हे खः ।",http://www.nepalmandal.com/content/10533.html
न्हूदँया लसताय् सुकुन्दा र्‍याली ,"Posted on Fri Nov 5, 2010  8:53 am NST",नेपाल संवत् ११३१ न्हूदँया लसताय् म्हिगः सुकुन्दा  र्‍याली  याःगु दु । ज्यापु समाज येँया १५ वडाया ग्वसालय् जुगु थुगु र्‍याली  नेपाली काँग्रेसया सभासद् भाजु नविन्द्र राज जोशीं रिबन चाना उलेज्या यानादीगु खः । दँय्दसं नेपाल संवतया  न्हूदँ क्यनीगु लसताय् स्वन्तिया न्हापांगु न्हि खुन्हु याइगु थुगु  र्‍याली म्हिगः स्वन्तिया न्हापांगु न्हि क्वःपुजा खुन्हु सनिलय् न्ह्याःगु खः । र्‍यालीइ थीथी खलः पुचःया ब्यानर सहित यक्व मनूतय्सं ब्वति काःगु खः । शोभाभगवती मुना न्ह्याःगु थुगु र् याली शोभाभगवती - चःमति - रोपवे मार्ग - चःमति न्हूगु दयेकेत्यंगु तां - खुसिबुँ - खुसिबुँ वाचनालय चुक -  इन्द्रायणी देगः धल्को - बिजेश्वरी तां - विजेश्वरी - डल्लु तां - डल्लु चौतारा - धिमे ल्वहँ - भगवान पाउ - वनस्थली लँ - अजिमा हल - चःमति रोपवे लँ जुया न्हूगु दयेकेत्यंगु चःमति ताँय् वया क्वचायेकूगु खः ।,http://www.nepalmandal.com/content/10598.html
थ्व शिलापत्र किम्बदन्ती मखु प्रमाण खः ,"Posted on Wed Nov 3, 2010  3:06 pm NST","श्री ५ या सरकारं नेपाल संवतया प्रणेता शंखधर साखःयात राष्ट्रिय विभूति घोषणा यायेधुंकूगु दु । अय्सांतबि छथ्वः बुद्धिजीवी धाःपिंसं शंखधर बारे गुगुं कथंया अभिलेख लूगु मदुनि धकाः शंखधरया विभूति घोषणा याःगुयात हे विवादय् लाकेत स्वयाच्वंगु दु । थ्व हे इलय् शंखधरं हे नेपाल संवत् नीस्वंगु खः धयागु ल्वहंपौ (शिलापत्र) लूगु दु । थ्व शिलापत्र गुगं कथंया बंशावली मखु, नत थ्व किम्बदन्ती खः । थ्व शिलापत्र नेपाल संवत् व शंखधर बारे मल्लकालीन अभिलेखीय प्रमाण खः । मल्लकालय् ख्वपया जुजु भूपतीन्द्र मल्लया पालय् ख्वपया जेलाँ त्वाःया छगू फल्चाय् नेपाल संवत् ८२७ य् तयातःगु थुगु शिलापत्रं नेपाल संवत् शंखधरं हे तःगु खः धयागु प्रमाण न्ह्यब्वयाच्वंग दु । थौंकन्हय् ख्वप नगरपालिका वडा ल्याः ३ दतात्रय देगःया दक्षिण पूजारि मठया म्हायखाझ्याः दुथासं क्वसं जेलाँ त्वालय् गयोद्यः, नारायण द्यःया च्वसं विष्णु देगः पश्चिम, दक्षिण स्वःगु फल्चाया दथुइ अंगलय् थुगु ल्वहंपौ (शिलापत्र) तयातःगु दु । उगु शिलापत्रय् 'अथः नेपाल भाखा शंख्वा संवत् ८२७ वैशाख कृष्ण दशमी उर्तभद्रनक्षत्र वृहस्पतिवार थ्व कुन्हु श्री श्री श्री विष्णु प्रीतिन श्री २ जय भूपतीन्द्र मल्लदेव महाराजा, प्रमान हामु भारोया बेलसं…' धकाः च्वयातःगु दु । थुगु अभिलेख तःगु इलय् निश्चित रुपय् भाषा वंशावली पिदंगु हे मदुनि । थुकिं प्रस्ट रुपय् क्यनी कि जुजु भूपतीन्द्र मल्ल व प्रधानमन्त्री अर्थात प्रमान हाकु भारो श्रेष्ठ या शासन कालय् शंखधर साखः नं हे नेपाल संवत् छ्यःगु धयागु क्वातुगु आधार दयाः हे उकथंया शिलालेख तःगु खः । उगु शिलापत्रय् प्रस्ट रुपं च्वयातःगु दु कि जेलां त्वाःया उगु फल्चा नेपाल संवत् ८२७ य् जिर्णोद्धार याःबलय् ख्वपया जुजु भूपतीन्द्र मल्ल व प्रधानमन्त्री हाकु भारो प्रधानाङ्ग हाकुजु जयिसं भारो ने।सं। ८३३या क्वाछेँ त्वालय् भगवतिइ च्वंगु शिलापत्र गुकी भूपतीन्द्र मल्लयात श्री ३ भूपतीन्द्र मल्ल देव प्रभुथाकुल धकाः च्वयातःगु दु या संयुक्त शासन न्ह्यानाच्वंगु प्रस्ट जूसा उगु फल्चा जीर्णोद्धार जूगु इलय् चुकया प्रमुख मनहोल सिंजी त्वाः नायो रामचन्द्र व जेलां त्वाःया जनता सकसिनं उगु फल्चा जीर्णोद्धार याःगु धकाः शिलापत्रय् उलातःगु दु । उगु इलय् प्रधानमन्त्रीयात प्रमान प्रधानाङ्ग धायेगु याइगु खः । थ्व फल्चा जीर्णोद्धार याःगु इलय् नेपाल संवत् शंखधर साखलं तःगु धयागु परम्परा व प्रमाण मदुगु जूसा जुजु भूपतीन्द्र मल्ल व प्रधानमन्त्री हाकु भारोपिंसं 'नेपालभाखा शंख्वा सम्वत्' धकाः गुगुं हालतय् तयेके बीमखु । उकिं श्री ५या सरकारं नेपाल संवतया प्रणेता शंखधर साखःयात राष्ट्रिय विभूति धकाः सम्मान याःगु गुगुं हालतय् छुं अभिलेखीय आधार मदयेक याःगु मखु धायेफु । देशया राष्ट्रियता नाप स्वापू दुगु नेपाल संवत् व राष्ट्रिय विभूतिया बारे बिना आधार प्रमाण मदु अभिलेख मदु धकाः जुईपिंसं थ्व शिलापत्र ब्वनेवं प्रमाण लुइकेफइ । गनथाय् तक शंखधर साखःया नांया सवाल दु, झीथाय् जक मखु मेमेथाय् देशय् नं पूरा नां, चिहाः नां, उपनां तयेगु यक्व चलन दु । गथे प्रताप सिंह शाहयात सिंह प्रताप शाह धाईपिं नं यक्व दु । जुजु महेन्द्र स्वयं थःपिंसं च्वइगु कविताय् थःगु नां म.वि.वि. शाह धकाः च्वइगु पुलांगु खँ मखु । आः छु ले प्रताप सिंह शाह वा सिंह प्रताप शाहयात पृथ्वी नारायण शाहया काय मखु वा नेपाःया जुजुया नां छगू हे जक जुइमाः धकाः विवाद याये ज्यू ला ? अथे हे जुजु महेन्द्रया थासय् म.वि.वि. शाह च्वःगुयात म.वि.वि. शाह ला नेपाःया जुजु मखु धाये ज्यू ला ? थ्व ला सकस्यां स्यूगु खँ हे जुल । गनथाय् तक शंखधर साखः धकाः सरकारं राष्ट्रिय विभूतिया नां ब्यूगु खः, उब्ले गथे भूपतीन्द्र मल्लया प्रधानमन्त्री हाकु भारोयात व हे इलय् प्रधानाङ्ग हाकुजु जयसिं भारो धकाः धायेगु यात थुकिं छु क्यनी धाःसा हाकु धयागु वयागु त्वालय् वा मचाबलय् छेँय् छ्यलीगु नां जक जुइफु अथे वया पुरा नां जयसिं भारो जुइफु । न्हापा श्रेष्ठयात भारो धाइगु खः । थुकथं शंखधर साखः, साख्वाः, साखःवाल, साख्वाल जूगु खयां नं छोटकरी यानाः यंकूबलय् शंख्वाः जुयावंगु प्रस्ट जू । छाय्धाःसा शंखधर जनताया मचा खः । जनताया मचा जूगु कारण च्वये बियागु शिलापत्र नं जनतां हे तःगु जुयाः जनताय् शंखधर साखःया छोटकरी नां शंख्वाः जूगुलिं  हे नेपालभाखा शंख्वाः सम्वत् धकाः च्वःगु प्रस्ट जू । अथे मखुगु खःसा जुजु भूपतीन्द्र मल्लं उज्वःगु शिलापत्र तयेके बी ला ? थ्व खँय् ध्यान बीवं शंखधर साखःयात राष्ट्रिय विभूतिया सम्मान ब्यूगु सरकारया सही पलाः जूगु प्रमाणित जुइ ।",http://www.nepalmandal.com/content/10558.html
नेपाल संवत् :  थुकिया परिचय व महत्व ,"Posted on Fri Nov 5, 2010  3:09 pm NST","कार्तिक शुक्ल प्रतिपदा कछलाथ्व पारु कुन्हु न्हूदँ शुरु जुइगु नेपाल संवत् नेपालय् विभिन्न इलय् राज्य स्तरय् छ्यलाबुला याःगु विभिन्न संवत् मध्ये छगू जूसां मेमेगु संवत् सिबें थुकिया विशेष महत्व दु । थ्व खँ मनोगत रुपं स्वयाः भावावेशय् मवंसे वस्तुगत रुपं अध्ययन यायेगु उपयुक्त जुइ । थजाःगु अध्ययनया झ्वलय् न्हापां झीसं झीगु देशय् गुगु गुगु इलय् गुगु गुगु संवत् प्रचलित जुल अध्ययन याये । नेपालय् सुं सुं मनुखं नेपालया दक्कले पुलांगु संवत् धकाः दावी याःगु व किरात जुजु यलम्बरया शासन शुरु जुसांनिसें शुरु जूगु धाःगु येले संवत् (किरात संवत्) नेपालया छुं हे लिखित दस्तावेजय् वा छुं हे अभिलेखय् छ्यलातःगु खने मदुगुलिं उकियात त्वःताः लिखित व अङ्कित अभिलेखय् खनेदुकथं नेपालय् राज्य स्तरय् छ्यलातःगु दक्कले पुलांगु संवत् शक संवत् खः । भारतय् प्रचलित थ्व संवत् भारतय् स्थापना जुइ धुंकाः नेपालय् गुबलेंनिसें दुहाँ वल धका मालेबलय् थ्व संवत् दक्कले न्हापां संवत् ३८१ धका छ्यलातःगु तक प्रमाण लूगु दु । उगु इलंनिसें संवत् ५२६/२७ तक अनवरत रुपं न्ह्याथासं थ्व संवत् छ्यलातःगु खनेदु । ५२६/२७ लिपा थ्व संवत् ४९८ निसें शुरु जूगु संवत् लिच्छवी कालया निगूगु संवत् संभवतः मानदेव संवत् अंशुवर्माया शासनकालय् छ्यलेगु यायेवं शक संवत् विस्थापित जुल । लिपा हानं गोरखा राज्यया विस्तार अभियानया क्रमय् स्वनिगः (नेपाः गाः) व चाकःलिया मल्ल राज्यत पृथ्वी नारायण शाहं त्याका कायेवं नेपाल संवत् लिकयाः हाकनं शक संवत् हे राज्य स्तरय् छ्यलेगु यात । थुकथं निक्वःखुसिइ शाह कालय् संवत् १६९० निसें १८२५ तक प्रचलनय् तयेधुंकाः शक संवत् १८२५ स राणा प्रधानमन्त्री चन्द्र शमशेरं शक संवत् लिकयाः विक्रम संवतयात नेपालया राज्य स्तरय् छयलेगु यात । थुकथं न्हापाया खुसिइ संवत् ३८१ निसें ५२६ तक लिच्छबी कालय् जम्मा १४५ दँ (भचा न्ह्यः निसें ल्याःखाःसा सत्या दँ) व निक्वःखुसिइ १६९० निसें १८२५ तक (शाह कालय्) जम्मा १३५ दँ याना स्वसः दँ सिबें भचा कम ई तक प्रचलित थ्व संवत् उलि अवधितक देशभर व्यापक रुपं चले जुल । तर छता न्हिमथंसे मगाःगु खँ छु धाःसा भारतय् शक संवतया न्हूदँ प्रारम्भ जुइगु दिन चैत्र शुक्ल प्रतिपदा चैत्र कृष्ण औंसीया कन्हय् कुन्हु जूसां थ्वहे संवत् नेपालय् धाःसा कार्तिक शुक्ल प्रतिपदा कछलाथ्व पारु कुन्हु हिलीगु वा न्हूदँ शुरु जुइगु जुयाच्वन । लिच्छबी कालयाम्ह गैर लिच्छबी जुजु अंशुवर्मां शक संवत् ५२६/२७ पाखे संवत् २९ धका शुरु याःगु (१ निसें मखु २९ साल निसें छ्यःगु) मानदेव संवत् करीव स्वसः व न्हय्न्यादँति (पौने तीन सय वर्ष) प्रचलनय् वये धुंकाः मानदेव संवत् ३०४ सिधयाः ३०५ शुरु जुइकुन्हु नेपाल संवतया स्थापना जुल, अले मानदेव संवत् विस्थापित जुयाः नेपाल संवतया प्रचलन शुरु जुल । मानदेव संवतय् नं संवत् हिलीगु दिन वा न्हूदँ शुरु जुइगु दिन कार्तिक शुक्ल प्रतिपदा हे खः । मानदेव संवत् ३०५ शुरु जुइ माःगु दिन कार्तिक शुक्ल प्रतिपदा (कछलाथ्व पारु) कुन्हु, उगु दँय् ई।सन् ८७९ या अक्टोवर २० तारिख (कमल प्रकाश मल्लया दावीकथं अक्टोवर १९ तारिख) निसें शुरु जूगु थ्व नेपाल संवत् १ निसें ८८८ तक करीव गुसः दँ मदिक्क व्यापक रुपं प्रचलित जुल । पृथ्वी नारायण शाहं राज्य स्तरया ज्याय् नेपाल संवतयात लिकयाः हाकनं शक संवत् हे छ्यलेगु यात । तर राज्यया औपचारिक कागजपत्र बाहेक साँस्कृतिक धार्मिकखँय् धाःसा नेपाल संवत् हे ८८८ लिपा नं ताः ई तक छ्यल । राज्य स्तरय् नं पृथ्वी नारायण शाहया काय् प्रताप सिंह शाहया शासन कालय् नेपाल संवत् हे छ्यलातःगु खनेदु, तिब्बतनापया सन्धीया भ्वँतय् तक नं नेपाल संवत् हे छ्यलातःगु दु । अथे हे राणा कालय् नं 'श्री ३ महाराज' जङ्ग बहादुर राणा बेलायत वं बलय् कायममुकायम प्रधानमन्त्री जूम्ह बम बहादुरं कागजपत्र व शिलालेखय् तक नं शक संवत व नेपाल संवत् नितां नापनापं च्वयेगु याःगु खनेदु । थ्व ल्याः मतःसां १ निसें ८८८ तक स्पष्ट हे नेपाल संवत् नेपालया राजकीय संवतया रुपय् प्रचलित जूगु खः । नेपाल संवत् धुंकाः शक संवत् हाकनं प्रचलनय् वया च्वंगुयात लिकयाः शक संवत् १८२५ स राणा प्रधानमन्त्री चन्द्र शमशेरं नेपालय् राज्य स्तरय् विक्रम संवतयात प्रचलनय् हःगु खः । रामकृष्ण कँवर क्षेत्रीया काय् जङ्ग बहादरं प्रधानमन्त्री जुइवं थःत कँवर (क्षेत्री) यात कुँवर (ठकुरी) घोषणा यानाः थःगु थर राणा च्वयेगु याःगु क्रमय् लिपा चन्द्र शमशेरं थः राणा भारतया राजस्थानया राजपुत राणाया सन्तती धकाः धायेगुया नापं थुकियात हे बः बीत भारतया राजस्थानय् छगू ईया स्थानीय जुजु जन श्रुतिकथं उज्जैनया वा मालवाया जुजु विक्रमादित्यया राज्याभिशेषनिसें शुरु जूगु धका विश्वास याना तःगु विक्रम संवतयात नेपालया राजकीय संवतया रुपय् स्थापना याःगु खः । वया न्ह्यः नं छुं इलंनिसें अनौपचारिक रुपय् विक्रम संवत् प्रचलित जुइ धुंकूगु खः । नेपालय् लागु याःगु शुरुया इलय् चन्द्र गतिकथं दिनगिन्ती तिथिया ल्याखँ न्ह्याःगु थ्व विक्रम संवतयात चन्द्र शमशेर धुंका प्रधानमन्त्री जूम्ह भीम शमशेरं सूर्यया गतिया ल्याखँ गतेया क्यालेण्डर विक्रम संवतय् छ्यला ब्यूगु खः । न्ह्यागुसां नेपालय् विक्रम संवत् राज्यया औपचारिक राजकीय संवतकथं प्रचलन जूगु (न्हापा छुं ई अनौपचारिक रुपय् गनं गनं च्वयेगु याना तःगु) या इतिहास सछि व खुदँ न्हय्दँ तिनि दत । थुकथं सछि व न्हय्दँया राजकीय संवतया मान्यता काःगु इतिहास दुगु विक्रम संवत्, निक्वयाना निसः व चय्दँति राज्य स्तरय् प्रचलित जूगु शक संवत्, निसः व न्हय्न्यादँ ति प्रचलित मानदेव संवतया तुलनाय् करीव गुसः दँ मदिक्क राज्य स्तरय् प्रचलित जूगु संवत् नेपाल संवतया महत्व स्वभावतः दक्कले अप्वः द हे दत । नेपालय् राज्य स्तरय् औपचारिक संवतया रुपय प्रचलित जूगु च्वय् उल्लिखित प्यंगू संवत् मध्ये निगू हे जक (मानदेव संवत् व नेपाल संवत्) नेपालं हे उत्पति जूगु संवत् खः । शक संवतया प्रचलन नेपालय् ताःहाकः अवधि तक देशभर व्यापक प्रचलन जूगु जूसां थुकिया जन्म नेपालं पिने भारतय् जूगु खः । लिपा नेपालं नाला कया थःगु हे विशेषता कथं विकास यानाबिल । (चैत्रादी संवतयात हिला: कार्तिकादी याना बिल ।) विक्रम संवतला विदेशी संवत्, उकिंसं उकिया जन्म देश भारतय् हे औपचारिक राजकीय मान्यता मदुगु विक्रम संवत् खः । भारतया राष्ट्रिय संवत् शक संवतयात घोषणा याना तःगु दु । थ्व विक्रम संवतयात ला पिनें दुतहयाः लादेयाःगु खः । मेगु खँ मानदेव संवत् नेपालयाम्ह छम्ह जुजुया नामं व विक्रम संवत् छम्ह विदेशी जुजुया नामं स्थापनायाना तःगु अले शक संवत् छम्ह ब्यक्ति मखुसां छगू जातिया नामं स्थापना याःगु संवत् खःसा नेपाल संवत् जक नेपाल देश नेपाल राष्ट्रया नां स्वाना दयेकूगु संवत् जूगुलिं थुकी राष्ट्रियता व देश भक्तिया प्रेरणा बीगु गुण दु । च्वय् धाये धुंथें नेपाल संवत् इश्वी सन् ८७९ अक्टोवर २० तारिख कुन्हु स्थापना जूगु खः । अले थुकिया संस्थापक सुं जुजु सामन्त मखु सर्वसाधारण जनतापाखें व छम्ह व्यक्ति खः । उलि जक मखु न्हूगु संवत् स्थापना याःगु उपलक्ष्यय् सुं छम्हसिया गद्दी आरोहण, जन्मदिन वा राज्याभिशेष मखु, ऋण पुले मफयाः दासताय् लानाच्वंपिनि ऋण पुलाः बियाः दासमुक्ति याःगु तःधंगु राष्ट्रिय घटनाया उपलक्ष्यय् दयेकूगु संवत् खः । छथ्व मनुखं थ्व संवतया नां नेपाल संवत् मखु पशुपति संवत् खः, थुकीया संस्थापक नं शंखधर मखु राघवदेव खः, धकाः मखुमखुगु तर्क बियाः मिथ्या प्रचार याना च्वंगु दु । थजाःगु भ्रम बीत इमिसं थःगु तर्कया आधारकथं केशर पुस्तकालय्स च्वंगु गोपालराज वंशावलीया हे छगू आवृत्ति न्ह्यब्वया च्वंगु दु । तसकं पुलांगु उगु वंशावलीइ च्वयातःगु वाक्य थुकथं दु - 'राजा राघवदेव ६३ वर्ष छ मास । पशुपति भट्टारके सम्बत्सर कृत ।' थुकी नेपाल संवत् नं धयाःतःगु मदु, शंखधरया नं नां मदु धयागु इमि तर्क । तर थ्व वाक्यया अर्थ ला राघवदेवं स्थापनायाःगु खःसा राजा राघवदेव 'तेन कृत' धया तइगु जुइ । अथे मधाःगुया मतलव जुजु राघवदेवया पालय् जूगु महत्वपूर्ण घटनाया जक वर्णन थ्व खः । अले संवतया नां 'पशुपति संवत' जूगु खःसा 'पशुपति भट्टारक संवत' धाये माःगु खः 'पशुपति भट्टारक' मधासे 'पशुपति भट्टारके' 'भट्टारक' शब्दया सप्तमी विभक्ति छ्यलातःगुया अर्थ पशुपतिइ (पशुपतिमा वा at Pashupath) धाःगु खः । अर्थात सुं व्यक्तिं पशुपतिइ वना विधिपूर्वक पुजायानाः संवत् हिलधयागु खः । शाह जुजु रण बहादुरया शासनकालय् पुलांगु पुलांगु वंशावली मुनाः उकियात गोरखा भाषां अनुवाद् याकाः पिकाःगु भाषा वंशावलीइ च्वयातःकथं 'पशुपतिं भक्तपुर वनेगु लँय् बागमती पुल पारिइ पूर्व पाखे च्वंगु हुलाकी सतलं ३०/३२ (सुइकु सुइनिकु‍ = तीस बतीस हात जति) पूर्व छगः ल्वहँ अधापि दनि, गुगु शिलाय् (ल्वहँतय्) च्वनाः शंखधरं जनताया ऋण पुलाः ब्यूगु खः ।' स्थानीय बुढापाकातय्सं व शिला दुगु थाय् जुया हे अनया त्वाःया नां 'शिलामुगल' धाःगु खः । ७०/८० दँ न्हापा तक 'शिलामुगल' धाइगु थाय्यात आ नं सिनामुगल धायेगु यानाच्वन । डा. जगदीश रेग्मीं लुइका दीगु छगू भाषा वंशावलीइ च्वयातःकथं शंखधरं पशुपतिइ विधिपूर्वक पूजायानाः नेपाल संवतया स्थापनाया घोषणा यायेधुनेवं पशुपति देगःया ध्वाखा पिने थःगु सालिक तल अले थः च्वनागु छेँ दुगु त्वालय् छगः चैत्य दयेकल । पशुपतिइ शंखधरया शालिक गुगु पतिइ खः यकीन धाये मफुनिसां शंखधरं दयेकूगु चैत्य मरुत्वाःया इलाछेँनं विष्णुमतिया रामघात वनेगु लँय् आःतकनं चैत्य दनिऽ गुकियात स्थानीय जनतां शंखचैत्य धाइ । थजाःगु आःतक दनाच्वंगु इमारतया प्रमाणकथं शंखधर काल्पनिक पात्र मखु ऐतिहासिक व्यक्ति धकाः स्पष्ट जू । नेपाल संवत् स्वनिगः (काठमाडौं उपत्यका) दुने जक प्रचलित जुल पिने प्रचार जुइ मफु धयागु नं छगू भ्रम दु । नेपाल संवत् ८८८ स पृथ्वी नारायण शाहं थ्व संवत् छ्यलेगु दिका बीवं बुलुहुँ तनावना स्वनिगलय् जक सिमित जूगु नेवाःतय्सं जक माने यानाच्वंगु संवत् अर्थात छगू सिमित थाय्या सिमित जातिया मनूतय्गु जक संवत् थें भ्रम च्वंवंगु खः । वयां न्ह्यः थ्व संवत् थुलि व्यापक जूगु खः लिच्छबी कालया विशाल नेपालया देशभर जक प्रचलित जुगुया नामं देशं पिने विदेशय् नापं प्रशिद्धि दुगु संवत् खः । छगू निगू दसु थन बिइ । थौंकन्हय् भारतया बङ्गाल प्रान्तय् दुने लाःगु न्हापाया कुच विहार राज्यया जुजु प्राण नारायणं नेपाल संवत्या च्यागूगु शताब्दीइ थनी स्वसःत्या ति दँ न्हयः थःगु राज्याभिशेषया उपलक्ष्यय् पिकाःगु असर्फिइ (स्वर्ण मुद्राय्) नेपाल संवत् ७५३ अङ्कित यानातल । अथेहे चीनया बादशाहं नेपालया भ्वंत (बनेपाय्) च्वंम्ह जय रामयात च्वःगु चिठ्ठीइ नेपाल संवत् ५६५ धकाः च्वयाःतःगु दु । नेपाल संवतया स्थापनां म्हपुजा वःगु मखु, म्हपुजा कुन्हु थ्व संवत् स्थापना जूगु खः । नेपाल संवतया न्हूदँ हनेकथं म्हपुजा यायेगु चलन वःगु धयागु भ्रम नं गलत खः । नेपाल संवत् वःगु झिंछसः व चाःचू दँ तिनि दत, म्हपुजा नेपालय् झिंखुसः झिंन्हय्सः दँ न्ह्यः हे दयेधुंकल । म्हपुजा कार्तिक शुक्ल प्रतिपदा कुन्हु हनेगु प्रचलन दु । उगु हे दिनय् नेपाल संवतया स्थापना जूगु जक मखु, च्वय् धयाथें नेपाल संवतसिंबें न्ह्यः झीथाय् प्रचलित जुया च्वंगु मानदेव संवत् व वसिबें न्ह्यःया शक संवतया नं न्हूदँ कार्तिक शुक्ल प्रतिपदा हे ख: ।",http://www.nepalmandal.com/content/10607.html
नेपालमण्डल फाउण्डेशनया लोगो सार्वजनिक ,"Posted on Sun Nov 7, 2010  12:56 am NST","नेपालमण्डल डट कम न्ह्याका वयाच्वनागु पुचः नेपालमण्डल फाउण्डेशनपाखें नेपाल संवत् ११३१ न्हूदँया लसताय् लाकाः थःगु लोगो सार्वजनिक यानाच्वना । थुगु लोगोय् हाकुगु रंगया च्याहः पलेहःया दथुइ ह्याउँगु चाः व तुयुगु रंगया रञ्जना लिपिं ""ने"" आखः छगः दु । छिकपिं सकलें भिजिटरतय् हःपालं जिपि अनुग्रहित जुयागु दु । थुकिं जिमित अझ अप्वः ज्या याना वनेत उत्साहित याःगु दु । न्हूदँ ने.सं. ११३१ या लसताय् सकलें शुभचिन्तक व ग्वाहालिमिपिन्त दुनुगलंनिसें भिंतुना देछाना च्वना ।",http://www.nepalmandal.com/content/10616.html
झीगु नखः झी कथं हे हने ,"Posted on Sat Nov 6, 2010  10:22 pm NST","भारतपरस्त बाहुनवाद पंचाङ्ग समिति गुब्ले नेपाःया संघीय व्यवस्थानाप ज्वःलायेक ज्यायाइ मस्यू, तर नेपाः सरकारया लागिं सदां छ्यं स्याइगु जुयाच्वनंनं नेपाःया सरकारं उगु पंचाङ्ग समितियात छुं नं कथंया कारवाही याये फयाच्वंगु मदु, छाय् ? बाहुनवाद परस्त जुयाच्वंगुलिं कि, भारतपरस्त जुया च्वंगुलिं कि, अझ नं व समिति राजतन्त्रया नवः दनिगुलिं कि वा नेपाःया सरकारं निर्देशन मब्यूगुलिं कि बी मफुगुलिं कि पंचाङ्ग समिति नेपाः सरकारया दुने मखु कि थुपिं यावत न्ह्यसःया लिसः बी मफयाच्वंम्ह नेपाः सरकारं मेगु छु याइ धका विश्वास कायेगु ? दँय्दसं नेवाः तयेगु तिथियात अलमलयाना घडिपलाया नामय् नखःचख स्यंकेगु याना च्वनीगु पंचाङ्ग समितियात नेपाः सरकारं लोकतान्त्रीकरण कथं समावेशी छाय् याये मफया च्वंगु ? न्हाय्पं व दिमाग दुम्ह सरकार खः धइगु जूसा याकनं हे पंचाङ्ग समितियात नं समावेशीयाना समावेशी कथं हे पात्रो पिथने माल, मखु धइगु जुसा दँय्दसं पंचाङ्ग समितिया क्वःछिनाया अःखः छाय् नेवाः समुदायया दवावं न्ह्याबलेँ थप बिदा बीत सरकार बाध्य जुया च्वनेमाःगु ? थथे छगू संस्थाया क्वःछिना बाध्य जुइमाःगु सरकारं न्हूगु संविधान दयेकेत क्वातुगु पलाः न्ह्याकि धइगु शंकाया विषय खः । लुमंकेबहःगु खँ थगुने नं थथे जुया नेपाः सरकारं छन्हु थप बिदा बीमाःगु खः । थौं तक झी नेवाःतय्सं छुं नं ज्यायायेत साइत स्वइगु म्हो जक हे खः । सुर्ध्य: लुइगु तिथियात हे न्हि कथं कया झीसं परम्परा न्ह्याकाः वयाच्वनागु दु । उकिं थुगुसिया स्वन्ति नखःयातनं पंचाङ्ग समितिं विवादय् लाकाब्यूगु दु । न्हापा जुजुया किजापुजायात साइत कया तिथि मिले याइगु खःसा आः सुयागु किजापुजायात आधार कया तिथि मिलेयाःगु मस्यु तर जिं स्यू कथं प्रत्येक मनूया साइत अलग अलग हे जुई । उकिं सुयागुं साइतय् सकसियां वहे ज्या याये माः धैगु मदु । झीगु परम्परा कथं झीसं नखः हने दयेमाः । थ्व हे झीगु तातुना खः । उकिं पंचाङ्ग समितिया क्वःछिना कथंयात स्वःसां सुर्ध्य: लुइगु तिथि धैगु ने.सं.११३० कौलागा आमै (कार्तिक २० गते/6th November,2010), शनिवा: हे लक्ष्मीपुजा याये माःसा नेपाल संवत् ११३१ कछलाथ्व पारु (कार्तिक २१ गते/7th November,2010), आइतवा: कुन्हु न्हूदँ व म्हपुजा यायेगु जुइसा ने.सं. ११३१ कछलाथ्व दुतिया (कार्तिक २२ गते/8th November,2010), सोमवा: कुन्हु किजापुजा यायेगु जुई धका सकल नेवाः संघसंस्था नापं प्रमुख राजनीतिक पार्टीतय्सं नं उकथं हे स्वन्ति नखः हनेगु ज्याझ्वः दयेकूगु दु । लुमंकेबहःगु खँ छु धायेबलय् पंचाङ्ग समितिया निर्णय (क्वःछिना)य् गनं नं म्हपुजाया तिथि थुबलय् धकाः तयातःगु मदुसा किजापुजायात सुं छम्ह शासक व्यक्तियागु साइतय् हे यायेमा धइगु प्रचलनयात झीसं थ्व दासत्ववाद बाहुनवाद् अतिवाद् धायेगु बाहेक मेगु छुं मखु । झीसं झीगु नखः झीगु परम्परा कथं हे हने सुर्ध्य: लुइगु तिथि हे झीगु न्हि खः उकिं ने.सं.११३० कौलागा आमै (कार्तिक २० गते/6th November,2010), शनिवा: हे लक्ष्मीपुजा, नेपाल संवत् ११३१ कछलाथ्व पारु (कार्तिक २१ गते/7th November,2010), आइतवा: कुन्हु न्हूदँ व म्हपुजा व ने.सं. ११३१ कछलाथ्व दुतिया (कार्तिक २२ गते/8th November,2010), सोमवा: कुन्हु किजापुजा यानां स्वन्ति नखः हने सुयागुं दासत्व स्वीकार मयाये थ्वहे ने.सं. ११३१ न्हूदँ व स्वन्ति नखःया सकल नेपाःमिपिंत दुनुगलंनिसें भिन्तुना ।",http://www.nepalmandal.com/content/10612.html
ल्हुतिइ नं न्हूदँया लसताय् भिंतुना र्‍याली व मोटरसाइकल  र्‍याली ,"Posted on Thu Nov 11, 2010  7:07 am NST","नेपाल संवत् ११३१ न्हूदँया लसताय् येँया ल्हुतिइ नं भिंतुना  र्‍याली व मोटरसाइकल  र्‍याली यासें तःजिक न्हूदँ हंगु दु । तिमिला खलः ल्हुतिया ग्वसालय् जूगु भिंतुना र् याली  मूपाहाँ राजभाइ जकःमिजुं ल्हुतिइ च्वंगु गणेद्यः पुजा यासें रिबन चाना उलेज्या यानादीगु खः ।  र्‍याली गणेद्यःया थासं शुरु जुयाः चौकी, आदर्श नगर, बिनायक वस्ती, बालाजु चोक, चौकी, बाईपास, तरुण मार्ग, बाहिनी मार्ग, बाईपास, लखपातः (गुहेश्वरी देगः, मोटरसाइकलं  र्‍याली वंपिं जक) लखपातः पुलां बजाः, शेषमती तां, नेपालटार जुयाः फुसिंख्यलय् थ्यंकाः क्वचायेकूगु खः । भिंतुना र् यालीइ थीथी खलः, पुचः व बाजं खलकं ब्वति काःगु खःसा आपालं ल्याय्म्ह ल्यासेपिं प्याखँ हुलाः चाःह्यूगु खः ।  र्‍याली धुंकाः जूगु सभाय् ग्वहालि यानाः दीपिं थीथी खलः, पुचः व बाजं खलःयात मूपाहाँपाखें हनादीगु खः ।  र्‍यालीइ ब्वति कयादीपिं थीथी बाजं खलःपिं दथुइ दँय्दसं थें बाजं संरक्षण व विकासया लागिं धकाः गोला तया न्हाप व ल्यू लाःगु बाजं खलः छसिकथं धिमे खलः, फुसिंख्यः व सितला माई धिमे खलः, ल्हुतियात मू पाहाँ राजभाइ जकःमिजुं दां सिरपा नं देछानादिल । इन्द्रायणी युवा क्लवया ग्वसालय् जूगु थुगु सभाय् सकुन्दा खलःया नायः गणेशमान महर्जनं लसकुस यानादीगु खःसा तिमिला खलःया नायः महेश्वर मानन्धरजुं नेवाः भाय् व नेवाः समाजया अस्तित्वया निंतिं नेवाः राज्य व नेवाः सत्ताया विकल्प मदुगु खँ धयादिल । बाइसधारा युवा क्लवया नायः विक्रम मानन्धरजुं नं भिंतुना न्वचु बियादीगु ज्याझ्वलय् मूपाहाँ राजभाइ जकःमिजुं थःगु चिनाखँ न्यंकादीगु खः । थुगुसीया भिंतुना  र्‍याली लिसें जूगु मोटरसाइकल  र्‍याली उत्साहजनक जूसांतबि थ्व ल्याः न्हापास्वयाः म्हो जूगु अनुमान याःगु दु । नेवाः बस्तीइ गैर नेवाःत च्वंवःगुया प्रभाव नापं स्वन्ति नखः स्यंकाः नेवाःतयत थवं थवय् ल्वाकेगु सरकारी कुनियतया हुनिं जूगु तिथि गडबडं याना थथे जूवंगु तिमिला खलःया नायः महेश्वर मानन्धरं यात जानकारी बियादिल ।",http://www.nepalmandal.com/content/10658.html
न्हूदँया लसताय् बागलुङ्गय् शान्ति ब्वाज्या कासा ,"Posted on Thu Nov 11, 2010  4:57 pm NST","नेपाल संवत् ११३१ न्हूदँया लसताय् बागलुङ्गय् शान्ति ब्वाज्या कासा जूगु दु । नेवाः विद्यार्थी दबू, बागलुङ्गया ग्वसालय् बागलुङ्ग जिल्लाया प्रमुख जिल्ला अधिकारी केशवराज घिमिरे व न्हूदँ समारोह समितिया कजि महेशचन्द्र प्रधानजुं शान्तिया प्रतीक बखुं ब्वयेका थुगु ब्वाज्या कासाया मंकाः उलेज्या यानादीगु खः । शान्ति ब्वाज्या कासाय् दिपेश के.सी. न्हाप, राजन भण्डारी ल्यू व सन्तोष क्षेत्री लियांल्यू लाःगु खः । नेवाः विद्यार्थी दबूया नायः अनिष श्रेष्ठया सभापतित्वय् जूगु छगू सभाय् दबूया मूदुजः दिप राजभण्डारीं लसकुस यानादीगु खःसा शान्ति ब्वाज्या कासा व्यवस्थापन समितिया कजि सुनित वज्राचार्यं न्ह्याकादीगु खः । अथेहे बागलुङ्ग जेसीजया ग्वसालय् नेपाल संवत् ११३१ न्हूदँयात लसकुसयासें मोटरसाइकल र् याली नं पिदंगु खः । सरकारी ज्याखँय् नं थ्व संवत् छय्लादीत सरकारयात इनाप यासें न्ह्याकूगु थुगु ज्याझ्वलय् बागलुङ्ग जेसीजया जिल्ला नायः संदीप राजभण्डारीं लसकुस यानादीगु खःसा कजि महेशचन्द्र प्रधान व निरज शाक्यं नुगःखँ तयादीगु खः ।",http://www.nepalmandal.com/content/10679.html
प्रजातान्त्रिक योद्धाया बिदाई ,"Posted on Sun Mar 21, 2010  12:44 am NST",स्वक्वः तक प्रजातन्त्र प्राप्तिया आन्दोलनय् सक्रिय जुया आन्दोलित जुयादीम्ह गिरिजाप्रसाद कोइरालां शनिवाः थ्व संसारं बिदा कयादिल । पुलाम्ह प्रधानमन्त्री नापं नेपाली कांग्रेसया सभापति कोइराला प्रजातन्त्रया निंतिं न्ह्यावलें सक्रिय जुया ल्वानादिथें वय्क ताः ई न्ह्यः निसें थःगु स्वास्थ्य अवस्था नाप नं सक्रिय जुया ल्वानाच्वनादीगु खः । वय्कया निरन्तर कुतःया बाबजुद नं शनिवाः न्हिनय् १२:११ इलय् वय्कलं झी सकल नाप बिदा कयादिल । खुइदँ तक नेपाःया राजनीतिइ सक्रिय जुयादीम्ह कोइरालाया जन्म विक्रम संवत् १९८१लय् जूगु खः । मदुम्ह कृष्णप्रसाद कोइराला व वय्कया कान्छीम्ह जहान दिव्या कोइरालाया कान्छाम्ह काय् कथं कोइराला १९८२लय् भारतया बिहार राज्या टेडीलय् जन्म जुयादीगु खः । निरंकुश राणा शासनया इलय् देश निकाला जुयादीम्ह कृष्णप्रसाद कोइराला भारतय् दुगु इलय् जन्म जुयादीम्ह कोइरालां अनया तःधंगु राजनीतिक ह्यूपाः स्वयेगु ह्वताः चूलात । उकी पाखें हे प्रभावित जुयाः २००४ सालय् विराटनगरं मजदुर हडताल पाखें वय्क नेपाःया राजनीतिकलय् प्रवेश यानादीगु खः । नेपाल ट्रेड युनियन कांग्रेसया संस्थापक दुजः जुयादीम्ह कोइराला २०१७ सालय् तत्कालिन जुजु महेन्द्रं पञ्चायत व्यवस्था लागू यानाः ज्वना मयंकूतल्ले नेपाली कांग्रेस मोरङया सभापति जुयादीगु खः । वय्कलं पञ्चायत व्यवस्थाया विरुद्ध आन्दोलन याःगुलिं न्हय्दँ जेलय् कुनातःगु खः । २०३३सालय् जूगु कांग्रेसया महाधिवेशनं महामन्त्री ल्ययादीम्ह कोइरालां २०४७साल तक महामन्त्रीया भाला क्वबुयादिल । कोइरालाया इहिपा सुष्मा कोइराला नाप जूगु खः । कोइरालाया जहान २०३१ सालय् हे मदुगु खः । वय्कपिं पाखें छम्ह म्ह्याय् दी । वर्तमान उपप्रधान नापं परराष्ट्रमन्त्री सुजाता कोइराला वय्कपिनि छम्ह जक म्ह्याय् खः । पञ्चायत व्यवस्थाया अन्त्य नापं शुरु जूगु बहुदलीय व्यवस्था धुंकाः जूगु न्हापांगु आम निर्वाचनय् वय्क मोरङ क्षेत्र नम्बर १ व सुनसरी क्षेत्र नम्बर ३ पाखें निर्वाचित जुयादिल । लिपाः २०४८सालय् नेपाली कांग्रेसया नेतृत्वय् गठन जूगु सरकारय् वय्क न्हापांगु पटक प्रधानमन्त्री जुयादिल । नेपाली कांग्रेसया २०५३ सालय् जूगु गुक्वःगु महाधिवेशन पाखें सभापति जुयादीम्ह कोइराला २०५४य् निक्वःगु खुसीइ हानं प्रधानमन्त्री जुयादिल । अथहे २०५६य् कांग्रेसया इतिहासय् न्हापांगु पटक जूगु संसदीय दलया नेताया चुनाव त्याकाः स्वक्वःगु खुसीइ प्रधानमन्त्री जुयादिल । न्हापा माओवादी प्रति तसकं आक्रामक जुयादीम्ह कोइराला प्रधानमन्त्री जुयादीगु इलय् माओवादीयात ल्वाभ: पाखें हे सिधेकेगु नीति ज्वंगुलिं तच्वकं आलोचित जुयादिसां लिपा वय्कलं हे माओवादीयात सशस्त्र द्वन्द्व पाखें नेपाःया राजनीतिक मूल धारय् ह्येत अहम भूमिका म्हिता दक्वसियां बधाईया पात्र जुयादिल । २०५८सालय् तत्कालीन जुजु ज्ञानेन्द्रं शासन सत्ता थःगु ल्हाति कायेधुंकाः माओवादी नाप दिल्ली वनाः झिंनिगू बुँदे सहमति यायेत नं वय्कलं तःधंगु भूमिका म्हितादिल । उगु सम्झौता लिपाः जुजुया प्रत्यक्ष शासनया विरुद्ध माओवादी सहितया जनआन्दोलनयात वय्कलं हे नेतृत्व यानादिल । जुजुया प्रत्यक्ष शासन लिपाः संसद पुर्नस्थापना जुइधुंकाः वय्क हानं प्यक्वःगु खुसीइ २०६३सालय् नेपाःया प्रधानमन्त्री जुयादिल । अथेहे पुर्नस्थापित संसदं जुजुया अधिकार क्वपालाः नेपाःया कार्यकारी अधिकार जनता पाखें निर्वाचित जूपिं जुइगु व्यवस्था यायेधुंकाः वय्क राष्ट्र प्रमुख सहित नेपाःया प्रधानमन्त्री जुयादिल । उगु इलय् वय्क न्याक्वःगु खुसीइ प्रधानमन्त्री जुयादीगु खः । नेपालय् जूगु स्वंगू प्रजातान्त्रिक आन्दोलनय् सक्रिय भूमिका नापं नेतृत्व नं बियादिम्ह कोइराला प्रधानमन्त्री जूगु इलय् हे नेपालय् न्हापांगु पटक संविधानसभाया चुनाव नं जुल । अनेकौं राजनीतिक त्वाथः गयादीधुंकूम्ह कोइरालां शान्ति प्रकृयाया नेतृत्व यानादीगुलिं नं वय्कया राजनीतिक उचाँइ झन अप्वःगु खः । अन्तर्राष्ट्रिय ख्यःया तकं बधाईया पात्र जुयादीम्ह कोइरालायात भारतया प्रधानमन्त्री मानमोहन सिंह लाः एसियाया हे दकलय् उच्च नेताया संज्ञा बियादीगु खः । थंज्याःगु सम्मानं छाय्पिम्ह कोइराला थौं झीनाप मदुसां वय्कया आदर्श व बिचाः झीनाप सधां ल्यनां तुं च्वनी ।,http://www.nepalmandal.com/content/7257.html
थौं मांया ख्वाः स्वयेगु ,"Posted on Wed Apr 14, 2010  8:24 pm NST","थौं चौलागा आमै अर्थात मांया ख्वाः स्वयेगु न्हि । संसरय् थःत जन्म ब्यूम्ह मांयात हनेगु न्हि कथं थौं मां पिंत हनेगु चलन दु । मांया भिं जुइमा व मांया भिंउसाँय्या कामना यासें थौं मांयाःगु ख्वाः स्वयेगु चलन दु । मांया माया व ममतायात भाःपिया मह्रिचह्रि, फलफुल, ख्येंसगं बियाः मांया ख्वाः स्वयेगु याइ । इहिपा जुइधुंकूपिं म्ह्याय्मस्तय्सं नं थःज्याःगु सकतां ज्वलं ज्वनाः मांया ख्वाः स्वः वइगु चलन दु । अथेहे मां मदये धुंकूपिसं सुथय् म्वःल्हुयाः, सुचिनिचि यानाः मामं थःत जन्म ब्यूगु लुमंकाः बजि, मह्रिचह्रि, फलफुल, दुरु, चि व पालु ताः कुल पुजारीयात निसलाः बिइगु चलन दु । नापं मातातिर्थ वनाः म्वः ल्हुयाः मांयात लुमंकीगु नं याः ।",http://www.nepalmandal.com/content/7641.html
झिंस्वदँया मचां सगरमाथाय् न्हूगु कीर्तिमान ,"Posted on Sat May 22, 2010  12:51 pm NST","सं.रा. अमेरिकाया झिस्वदँया जोर्डन रोमेरों शनिवार सुथय् सगरमाथाया सफल आरोहण यानाः आःतकया दक्कले कम उमेरया सगरमाथा आरोही कथं न्हूगु कीर्तिमान कायम याःगु दु । थ्व स्वया न्ह्यः नेपाःया तेम्वा छिरि १६ दँया उमेरय् सगरमाथाया सफल आरोही कथं कीर्तिमान कायम जुयाच्वंगु खः । जोर्डनया मां ली एल ड्रायकं एपीलिसे खँ ल्हाना धाःगु दु ""वं जितः फोन यात, अले धाल -'मां जि विश्वया दक्कले च्वकाय् च्वनाः फोन यानाच्वना' "" । ड्रायक थ्वया न्ह्यः थः काय् गन थ्यन धकाः जिपिएसपाखें ट्रायक यानाः स्वयाच्वंगु खः । जोर्डनया आरोही दल अपेक्षित इ स्वयां छुं घौ न्ह्यः हे थ्यंगु खः। सगरमाथाया च्वकाय् थ्यनेवं इपिं दक्व लय् तातां थःथः घय् पुनाः ""आइ लभ यू"" धाःगु खँ आरोहण दलया प्रवक्ता रोब बेलीं धाःगु दु । इमिगु आरोहण दलय् जोर्डन, वया अबु, वया अबुया गर्ल फ्रेण्ड व स्वम्ह शेर्पात दुथ्याःगु खः ।",http://www.nepalmandal.com/content/8246.html
मच्वइगु जुल जेष्ठ १४ गते न्हूगु संविधान ,"Posted on Fri Apr 23, 2010  3:10 pm NST",२०६७ साल जेष्ठ १४ । न्हू नेपाःया निंतिं न्हूगु संविधान जारी यायेमाःगु छगू मूवंगु दु । थुगु दिं वयेत आः न्यावाः जक ल्यः दनि । निदँ न्ह्यः न्हूगु समावेसी संविधान च्वयेगु व आःया अन्तरिम संविधान विस्थापीत यायेगु प्रण नापं ल्ययावःपिं संविधानसभाया दुजःत मदिक्क सत्ताया जःखः चाःहिलाच्वंगुलिं नं जेष्ठ १४ लुमना इपिं दल हे झस्केजूगु दु । थौं तक संघीयता व शासन प्रणालीलय् मतएकता जूगु मदु । देश संविधान विहिन जुयावनाच्वंगु दु । दलत संविधानसभायात गफ यायेगु फल्चा कथं छ्यलावयाच्वंगु दु । सभासदतय्सं ब्यवस्थापिका संसद व समितिया मुँज्याय् गएल जुयाः पार्टी व दातृनिकायया ज्याझ्वलय् ई खर्च यायेगु ज्या अझं मत्वःतूनि । संविधान सभाया मुँज्याय् हाजिर जक जुयाः तलव-भत्ता पचेयाइपिं सभासदतय्सं थौं तक नं संविधान च्वयेगु ज्याय् मन क्वसायेकूगु खनेमदु । संसदया समितिइ मतभेद अथेहे नितिसा संवैधानीक समितियात ज्या हे मदु । संविधानसभा अन्तर्राष्ट्रिय महाशाखाया कथं निदँया इलय् थीथी दलया सीच्छ व खुइनिम्ह स्वयां अप्वः सभासद म्होतिं छकः विदेश वंगु दु । थुलि तक कि संसदीय दलयात जानकारी हे मब्यूसें एनजीओ आईएनजीओया ज्याय् विदेश भ्रमण याःपिनिगु धलः ताःहाकः । संविधान च्वयेमाःगु जिम्मेवारी ल्वःमंकाः छुं सभासदतय्सं ला थ्व ई तकया दुने झिक्वलं मल्याक विदेश भ्रमण यायेधुंकूगु दु । संविधानसभाया मुँज्याय् खनेमदइगु तर संविधानसभाया खर्चय् दच्छिइ झिगू पुचः विदेश वंगु दु । राज्य कोषया ढुकुटीं इमिसं छगू कोटी तका स्वयां अप्वः खर्च याःगु दु । गुलि नं भ्रमण जूगु दु फुक्कं संघियता व राज्यया शासकीय स्वरुप अध्यनया निितं धयातःगु दु । तर नं बिषयगत समितिया प्रतिवेदन संविधान सभाय् थ्यंकेगु निसें बाहेक सभासदतय्सं थ्व ई दथुइ संविधाले च्वयेगु ज्याय् सिंका तकं त्वथुगु मदु । संविधानसभा समिति व संसद मुँज्याय् आक्कल झुक्कल वनेगु भत्ता पचेयायेगु व छम्हेसिनं मेम्हेसिया खँ ल्हायेगु बाहेक थौं तक सभासदतय्सं छुं हे याःगु मदु । ई बिनावनेवं कांग्रेस व एमालेया नेतातय्सं अः वयाः लाज हे पचेयाना संविधानसभाया म्याद तनेगु वा मेगु चुनाव यायेगु खँ हयाः जनताया नाडी स्वयेगु कुतलय् लगेजूगु दु । आः राज्यकोषं संविधासभाया मासिक खर्च न्हय्गु कोटी तका स्वयां अप्वः दु । छगू चुनावया जनादेश अःखः निदँ तक ल्हाः प्वःचिना च्वनेगु अले म्याद फुइत्यंकाः हाकनं मेगु चुनाव यायेगु नेतातय्गु लाइन अप्वयावनेवं जनता तकं निराश जूगु दु । निर्वाचन आयोगया कथं ०६४ चैत २८ या संविधानसभा चुनावय् निगू अर्ब चय्छगू कोटी तका खर्च जूगु खः । संविधानसभां जक थुगु ई दुने न्हेप्यंगू कोटि नीगू लख झिद्वः तका खर्च यायधुंकूगु दु । संविधानसभाया बिनियोजित ध्यवा स्वयां थुगु खर्च निगू कोटि तकां अप्वः । आर्थिक दँ ०६६-०६७ या निंतिं न्हय्न्हय्गु कोटी स्वीगु लख तका जक बजेट पुयागुलिइ विना उपलव्धी थ्यंमथ्यं खुइस्वंगु कोटी तका खर्च जुइधुंकूगु दु । सभासदतय्सं तलव भत्ताया नामय् जक राज्यकोषं लय् स्वंगू कोटी न्हेगु लख तका कायेगु यानाच्वंगु दु । ज्या मयायेगु तर नारा लगेयाःगु भरय् लय् स्वंगू कोटी न्हेगु लख खर्च याकीपिं सभासदतय्गु म्याद तनेगु खःसा राज्यं हाकनं अर्बौं तका विना उपलव्धी खर्च यायेमाः । थ्व गल्ती यायेगु अधीकार संविधानसभा चुनावया जनादेश धाःसा मखु । बिचाः यायेमाःगु ई वःगु दु ।,http://www.nepalmandal.com/content/7784.html
क्षयरोगया रोकथामय् ग्वहालि याःपिन्त ओत्सुका सिरपा ,"Posted on Thu May 20, 2010  12:40 pm NST","नेपाल क्षयरोग निवारण संस्थां क्षयरोगया रोकथाम, नियन्त्रण व उपचारय् ग्वाहालि यापिन्त वगु बुधबा: जेष्ठ ५ गते ओत्सुका सिरपा ल:ल्हा:गु दु। संस्थाया स्वीक्व:गु केन्द्रीय सभाया अधिवेशनया झ्वलय् थीथी व्यक्ति व संस्थातयत हंगु ख:। ज्याझ्वलय् संचारसंस्थापाखे उज्यालो ९० नेटवर्क, संचारक:मिपाखे उज्यालो ९० नेटवर्कया सिल्भिया राजोपाध्याय लिसें छम्ह सामाजिक कार्यकर्ता, निम्ह कर्मचारी व छगू शाखायात हंगु ख: । उज्यालो ९० नेटवर्कया प्रतिनिधित्व यासें उज्यालोया अपरेशन म्यानेजर कृष्ण गुरागाईं नं सिरपा ल:ल्हाना कयादीगु ख:। नेपाल क्षयरोग निवारण संस्थां देयन्यंकया स्वीनिगू जिल्लाशाखा मार्फत क्षयरोग नियन्त्रण व रोकथामया लागिं संचार, सामाजिक परिचालन व वकालत यानावयाच्वंगु दु। धौख्यलय् जूगु संस्थाया केन्द्रिय सभा अधिवेशनयात वरिष्ठ साहित्यकार लिसें संस्कृतिविद् सत्यमोहन जोशीं उलेज्या यानादीगु ख: ।",http://www.nepalmandal.com/content/8205.html
थौं २५५४ क्वःगु बुद्ध जयन्ती ,"Posted on Thu May 27, 2010  9:45 am NST","थौं स्वांयाः पुन्हि । थौंया हे दिंस भगवान गौतम बुद्ध बूगु, बोधिज्ञां चूलागु व निर्वाण जूगु खः । उकीं थौंया दिंयात बुद्ध जयन्ती कथं हनेगु यानावयाच्वंगु ख: । २५५४क्वःगु बुद्ध जयन्तीया लसताय् थौं देय्न्यंक थीथी ज्याझ्वः यानाः हनेत्यंगु दु । बुद्ध जयन्ती व लुम्बिनी दिवसया लसताय् बुद्ध बूगु लुम्बिनीलय् लुम्बिनी विकास कोषं छगू ज्याझ्वः यायेत्यंगु दु । अथेहे बुद्ध जयन्ती समारोह समितिं मू ज्याझ्वः येँया स्वयम्भुइ च्वंगु आनन्दकुटी विहारय् यायेत्यंगु दु । नापं आपालं थासय्  बुद्धया मूर्ति सहित पदयात्रा नं यायेत्यंगु दु । बुद्ध जयन्तीया हे लसताय् बौद्ध धर्मालम्बीतय् थ:थ:गु छेँय् न्याता रंगया बौद्ध ध्वाँय् ब्वयेकूगु दु । न्याता रंगया अर्थ थ्व संसार ब्वलनेत माःगु पञ्च तत्वया प्रतीक खः । पञ्चतत्व धकाः आकास, फय्, लः, पृथ्वी व मियात कयाः वचुगु, तुयुगु, म्हासुगु, गेरु व ह्याउँगु रंग दुगु ध्वाँय् ब्वयेकीगु चलन दु । बुद्ध जयन्तीया लसताय् राष्ट्रपति डा. रामवरण यादव, उपराष्ट्रपति परमानन्द झा, नेकपा (एमाले) अध्यक्ष झलनाथ खनाल लगायत नेतातय्सं छगू विज्ञप्ति पिथनादिसें दक्वं बुद्ध धर्मालम्बीतय्त सुख, शान्ति व सम्वृद्धिया कामना यानादीगु दु ।",http://www.nepalmandal.com/content/8341.html
सार्क देय् मध्ये नेपाः दलके अप्वः भ्रष्टाचार जुइगु देय् ,"Posted on Sun Jun 13, 2010  4:10 pm NST","हलिमय् अप्वः भ्रष्टाचार जुइगु देय् मध्ये छगू नेपाः नं खः । न्हापांगु दँय् हलिमय् दकले अप्वः भ्रष्टाचार जुइगु देय् मध्ये सच्छि व पीस्वंगु थासय् नेपाः लानाच्वंगु दु । ट्रान्सपरेन्सी इन्टरनेशनलं सार्वजनिक याःगु भ्रष्टाचारसम्बन्धी सन् २००९ या विश्वव्यापी अध्ययनय् नेपाः वंगु दँय् सच्छि व पीस्वंगु थासय् लाना अप्वः भ्रष्टाचार जुइगु देय् कथं ल्वकंह्वात । हलिमय् सच्छि व चय्न्यागू देशय् याःगु अनुसन्धानया लिधंसाय् सार्वजनिक याःगु प्रतिवेदन कथं सन् २००८ या तुलनाय् सन् २००९ खे नेपाल अझं अप्वः भ्रष्टाचार जुयाच्वंगु देशय् लाःगु दु । निर्वाचन प्रणालीया स्वस्थता व निष्पक्षतायात मू लिधंसा दयेका याःगु अध्ययनं हलिमय् दकले म्हो भ्रष्टाचार जुइगु देय् न्यूजिल्यान्ड व दकले अप्वः भ्रष्टाचार जुइगु देय् सोमालिया जूगु उल्लेख यानातःगु दु । वयांलिपा अफगानिस्तान, म्यानमार, सुडान, इराक चाँद नापंया देशय् दकले अप्वः भ्रष्टाचार जुइगु देय्या धलखय् लाः । सार्क देय् मध्ये नेपाः दलके अप्वः भ्रष्टाचार जुइगु देय् खःसा भुटान दकले म्हो । नेपालय् निजी क्षेत्रय् स्वयां सरकारी निकाय अप्वः भ्रष्टाचार जुइगु याःगु नं प्रतिवेदनय् क्यनातःगु दु । भारत धलःया गुइछगू थासय् लाःगु दुसा चीन न्हेगुंगू थासय् लाः ।",http://www.nepalmandal.com/content/8590.html
लः मदुगु लःया दिवस ,"Posted on Thu Jun 17, 2010  10:22 am NST","थौं सिथि नखः । सिथिनखःयात लः नखः कथं हनेगु चलन न्ह्याःगु दु नेपालय् । लःया बारे जन चेतना दयेकेगु कथं हंगु थ्व दिवस न्ह्यथने बह जू । त र लः हे मदयेक लः नखः हनाया छु प्रयोजन दत थनया स्थानीय जनता थ्व कुन्हु हे तुं हितिइ खालिगु घः प्वगु थलबल आदि ज्वनाः ब्वाँय् जुयाच्वंगु खना लः मवःगु पम्पु हितिइ लः वयेके व काये धकाः आसाकुति जुयाः पियाच्वंगु खनाबलय गनं थौंया नखः ""लः मदु नखः"" जकं हना च्वनागु मखुला धइथें च्वनावल । ""खानेपानी"" धकाः नां तयाः लः बीगु ठेक्का कया च्वंम्ह खानेपानी संस्थानय् वनाः धाः वंसा वालय् छक्वः ला ट्यांकरं लः हयाः त्वाःत्वालय् ब्यू वया च्वंगु हे दु धयाहइ गुगु कि पर्याप्त मखु । छुं मखुसां छगू परिवारयात ५० लिटर लः मदयेकं मगाःसा १०००० लिटर दुगु ट्यांकर छगलं सार्वजनिक रुपं लः बी हइबलय् लः कायेत सना जुइगु दृश्य खनीबलय् अन ल्वापु जकं जुइत्यंगु खःला धइथें च्वनावइ । गनं गनं जक लःया पाइप हे त्वालय् लः वयेकेगु मुहानय् दुछ्वयाः लः बियाच्वंगु दु । थथे यायेबलय् मुस्किलं छधाः हितिइ ५० लिटर ति लः वइ । थुकियात हे छवाः तक थयेके माःगु अवस्था दु । त्वनेगु शुद्धगु लः मदयाः थनया स्थानीय निवासीत थिकेगु मिनरल वाटर त्वनेत बाध्य जुयाच्वंगु थज्याःगु हे इलय् लःया दिवस हना च्वंगु दु । खः लःयात म्हं चायेकेमाः । लःयात म्वाःथाय् छ्यले मज्यू लःयात म्हालासाला यायेमाः लःया मू थुइकेमाः लःपाखें जुइगु ल्वय्यात म्हसीके माः । थुकिया लािगं प्रचार प्रसार नं गाक्कं याये फयेके माल । लः गथे याःसा सुलभ कथं उपलब्ध जुइ धइगु खँ नं ध्वाथुइका बी माल । अथे हे लःयागु ठेक्का कयाच्वंिपं खानेपानी संस्थानयात दवाब बी कथंया छुं ज्या¤वः नं न्ह्यब्वये फयेके माल । मखुसा थ्व न्हि कुन्हु तुं इलेगु सफा यायेगु ज्याधयागु ला न्हापां निसें हे याना वया च्वंगु दु । हानं लःया दिवस धकाः वहे ज्या यानां छु लबः दइ न्हापा झिदँ झिनिदँ न्ह्यः तक नं स्वनिगलय् थथे गनं लःया हाहाकार मजू । ०४६ साल लिपा प्रजातन्त्र वये धुंकाः थन पिनें वयाः च्वं वइपिनिगु ल्याः अप्वः दयावल । अले लः नं सकसितं मथइगु अवस्था वल । जनघनत्व बढे जू थें लःया श्रोत धाःसा बढे जूगु मदु । उकिसनं थन हे लः अप्व छ्यलेमाःगु कलकारखानात गथेकि गलैचा कारखाना कोकाकोला पेप्सी अय्लाः भट्टी व थीथी मिनरल वाटर कारखाना्त नं यक्व हे दया वल । थुमिसं लःया मुहानं हे लः सालाः प्रयोगु याना च्वंगु दु । स्थानीय वासिन्दातय्सं बोरीङ्ग यानाः जमीनं लः थकायेगु ज्या नं अप्वः याना हल । २५÷३० फीत स्वयां नं क्वय् कुहांवन । फल स्वरुप परम्परागत तुंथिइ हे लः हे मदयावन । पूर्वजिपंसं थथे हे लःया समस्या जुइ धइगु थुइकाः हे ल्वहं हिति गाःहिति तुंथि पुखू व बुंगाःत थाय्थासय् दयेकाः लः वइगु ब्यवस्था याना तःगु खः । थुकिया माःगु सुसाःकुसाः मदयाः थौं लःया अभाव दया वल । न्हूछेँ दनीिपंसं जग म्हुइबलय् अज्याःगु लःया मुहानत हे पंक ढलान याना बिल । लुँ हितिइ लः मदुगुया मू हुनि संचय कोषया बिल्डीङ्ग दनेत अन तः गायेक बँ म्हूगुिलं खः । थथे हे जुयाः थाय् थासय्या ल्वहं हितिइ लः झंझं सुना वना च्वंगु दुसा यक्व थासय् लः हे मवये धुंकल । थज्याःगु जन चॆतना स्यानिय निकायं इलय् हे बी माःगु खः। मखुसा आः लःया दिवस हनेबलय् थज्याःगु जनचेतना बीकथंया ज्या¤वःत नं हये माल । थनया लःया समस्या न्हंकेत सम्बन्धित निकाय उलि न्ह्यचिला च्वंगु खनेमदु । सरकारं नं तापाःगु मेलम्चीया लःया योजना छगू जक न्ह्यःने तयाः आशाय् यखानाःतःगु दु । तत्कालया िनंितं लःया छुं ब्यवस्था यायेगु न्हूगु योजनात न्ह्यःने हये फया च्वं गनं मदु । थथे खःसा लःया समस्या गथे न्हंके फइ आः स्वयम लःया अभावय् म्वाना च्वने माःिपं स्वनिगःवासीपिं हे न्ह्यलं चायेमाः स्थानीय निकाययात दवाब बीगु ज्या¤वःत हये माल । थनया सचेत नागरिकिपंसं दिवस जक हनेगु मखु गथे याःसा लःया प्याःचाः लंकेफइ धइगु खँयात ध्यानय् तयाः माःगु थासय् वनाः हाःवने फयेके माल ।",http://www.nepalmandal.com/content/8632.html
साँगाय् महाद्यःया मूर्तिं नेवाःतय् दिगुद्यः विस्थापित ,"Posted on Tue Jun 22, 2010  10:57 am NST","साँगाय् दयेकूगु विश्वया हे दक्कले तःजाःगु धयातःगु महाद्यःया मूर्तिं यानाः अनया नेवाःतय् दिगुद्यः विस्थापित जूगु सिइदुगु दु । थुगु थाय् अनया नब्बे प्रतिशत नेवाःतय् दिगुख्यः जुयाच्वंगु खः । साँगाया नेवाःतय्सं सिथिनखः खुन्हु थुगु देगः चायेकाः दिगुद्यः पुज्याके बिइत इनाप याःसां थुकिया थुवालं वास्ता मयाःगु व दिगु पुजाया लागि उगु थाय् चायेकूसां बहां धाःसा स्याके मबिइगु धाःगु दु । व्यापारी कमल जैनया नीजि स्वामित्वय् न्हय्न्यापि (७५ रोपनी) बुँइ दयेकूगु थुगु देगः परिसरं अनया १२ आना पर्ति जग्गा मिचे जूगु खँ उगु परिसर थुवालं हे स्वीकार याःगु दु ।  नीजि सम्पति जूगु हे कारणं औपचारिक रुपं थौं उद्घाटन जुइत्यंगु थुगु देगः उद्घाटनया लागि राष्ट्रपति डा. रामवरण यादवं बहिस्कार याःगु दुसा अनाधिकृत रुपं नीतका प्रवेश शुल्क कयाच्वंगु खँय् भक्तपुर जिल्ला प्रशासनं आपत्ति प्वंकूगु दु । लुमंकेबहः जू, भारतिय शैलीं निर्माण जूगु थुगु मूर्तिया लागि मूर्तिकार माटुराम वर्मानिसें सकतां सामग्री भारतं हे आयात याःगु खः ।",http://www.nepalmandal.com/content/8702.html
ठमेल लागू औषध व हातहतियार कारोबार केन्द्र - बीबीसी ,"Posted on Sun Jul 4, 2010  9:07 pm NST",येँया प्रमुख पर्यटकीय क्षेत्र ठमेल अर्थात थँबहि अबैधरुपं चिचीधंगु ल्वाभःया कारोबारस्थलया रुपय् विकसित जूगु म्हिगः अन्तर्राष्ट्रिय साचार माध्यम बीबीसीं दाबी याःगु दु । येँया प्रहरी प्रमुख रमेश खरेलयात उद्धृत यासें बीबीसीं सार्वजनिक याःगु रिपोर्टय् थँबहि क्षेत्र लागू औषधया कारोबार व अपराधीपिनिगु प्रियस्थल जूगुलिं पर्यटक व स्थानीय बासिन्दातय्त ग्याःचिकु अप्वःगु न्ह्यथंगु दु । जथाभावी चायेकाः तःगु रेष्टुरेन्ट होस्टल व पसः नं यानाः पर्यटकपिनिगु नितिं न्हापांनिसें आकर्षणया केन्द्र जुयाच्वंगु थँबहिसं आः बारया संस्कृति अप्वःगुलिं ल्वाभः व लागूऔषध काराबारया आश्रयस्थल जूगु समाचारय् न्ह्यथनातःगु दु । अन्तर्राष्ट्रिय साचार माध्यमय् वःगु थज्याःगु समाचारं नेपाःया पर्यटनय् धाःसा नकारात्मक असर लाइगु आपालं खनेदया वःगु दु । पर्यटन वर्ष २०११ घोषणा याःगु अवस्थाय् विश्वन्यंक नेपाःया सकारात्मक सन्देश प्रचारप्रसार यायेगु पल्सा आपत्तिजनक प्रचारयानाः पर्यटन बर्षय् प्रभाव लाकीगु ज्या याःगु द्वपं आपालं स्थानीयबासी धाःगु दु । नापं नेपाःयात ग्याःनापुगु क्षेत्रया कथं प्रचार याःगु खँ यात कयाः आपालं पर्यटन व्यवसायीतय्सं च्यूताः नं प्वंकूगु दु । थथे पयंटन वर्ष लिक्क वयाच्वंगु इलय् थज्याःगु भ्रमपूर्ण बुखँ पितमबिइत नं इनाप याःगु दु ।,http://www.nepalmandal.com/content/8841.html
आश्रय स्थल दयेकेत 'सप्ताह' ,"Posted on Fri Sep 17, 2010  11:13 pm NST","प्रस्तावित ''श्रॄजनशील महिला आश्रय स्थल'' दयेकेत 'सप्ताह' कनेगु ज्या जुयाच्वंगु दु । थी निभाः जः वचत तथा ऋण सहकारी संस्था लि., तःगःवपि, किपूया ग्वसाः व कुटुसाः महिला समूहया ग्वहालि थुगु 'सप्ताह' कनेगु ज्या जुयाच्वंगु खः । ज्याझ्वलय् सिद्धाश्रम साधक परिवारया संरक्षक महामाया योगश्यामा व वसपोलया निम्ह शिष्यपिं आचार्य रवि उपाध्याय व उमाकान्त अधिकारीपिंसं 'श्रीमदभागवत सप्ताह (महापुराण)' कनाच्वंगु खः । 'सप्ताह' न्यं झाया पुण्य संचय यानादीत सकल भक्तजनपिंत ग्वसाखलकं इनाप यानादीगु दु । 'सप्ताह' पाखें म्हइगु दान-दक्षिणां समाजय् च्वंपिं याकः मिसा, घरेलु हिंसां पिडितपिं मिसा व हाःनाः मदुपिं मस्तय्त च्वनेगु लागि थुगु ''श्रृजनशील महिला आश्रय स्थल'' दयेकेगु ज्याय् खर्च यायेगु ग्वसाखलःया सविता महर्जनं यात कनादिल । थथे याकःमिसा, घरेलु हिंसां पिडितपिं मिसा व हाःनाः मदुपिं मस्तय्त इमिगु प्रकृति स्वयाः रोजगारीया तालिम नं बीगु अले थुकथं उत्पादित बस्तुयात विदेशय् समेत निर्यात यायेगु धयादिल । पंया थीथी ज्वलंत दयेकेगु, स्वीटर थायेगु, गलैंचा थायेगु व नेपाली भ्वंया थीथी ज्वलंत दयेकेगु तालिम बीगु व थुगु ज्वलंत स्पेन, जापान, स्वीट्जरल्याण्ड व ब्रिटेनय् निर्यात यायेगु खँ जुइधुंकूगु न्ह्यथनादिल । 'सप्ताह' वंगु भाद्र २८ गतेनिसें कीर्तिपुर वचत तथा ऋण सहकारी संस्थाया न्हूगु छेँय् न्ह्यानाच्वंगु खःसा थ्वहे वइगु असोज ३ गते क्वचाइगु जुगु दु ।",http://www.nepalmandal.com/content/9808.html
संग्रहालय प्रमुखया निर्देशनय् लुम्बिनी पुरातात्विक क्षेत्र अतिक्रमण ,"Posted on Fri Jul 9, 2010  6:31 am NST","कपिलवस्तुया धनकौली ८ धर्मपुरय् दुगु धनकौली कोट स्थानियबासीं अतिक्रमण याःगु दु । कपिलवस्तु संग्रहालयया प्रमुख कृपाशंकर गुप्ताया स्वीकृतीकथं अज्यागु अतिक्रमण जुयाच्वंगु स्थानीयबासीतय्सं धाःगु दु । तिलौराकोट उत्खनन्या झ्वलय् उगु थाय् बुद्धलिसे सम्बन्धित दुगु जुयाः पुरातत्व विभागं उकियात पुरातात्विक क्षेत्र घोषणा याःगु खः । उगु क्षेत्रया संरक्षणया जिम्मा दुगु लुम्बिनी विकास कोष व कपिलवस्तु संग्रहालयं लापरवाही यायेवं स्थानीय गामय् च्वंिपंसं उगु क्षेत्रयात पूर्ण रुपं अतिक्रमण यायेधुंकूगु दु । उगु क्षेत्रय् ५ गू तःग्वःगु स्तूप भवनया भग्नावशेष लुयाः वःगु पुरातत्व विभागं जानकारी ब्यूगु दु । थौंकन्हय् उगु थासय् तरकारी व वा बाहेक छुं स्वयेगु मदु । मालपोत ज्याकूयाकथं धनकौली गाविस क्षेत्रया कित्ता नं. १९२ लुम्बिीनि विकाष कोषया नामय् दु । थुखे स्थानीयबासीतय्सं उगु जग्गा ऐलानी जूगु धासें थःपिंसं कब्जा यानागु धयादिल । थःपिंसं कपिलवस्तु संग्रहालयया प्रमुख कृपाशंकर गुप्तालिसे उजं कयाः थुगु क्षेत्रय् वा प्यूगु व उत्पादनया बच्छि हिस्सा वय्कःयात बिइगु यानाच्वंगु उमिसं धाःगु दु । पुरातात्विक थाय् कब्जा जूगु धासें स्थानीयबासी धर्मेन्द्र केवटं प्रशासन व पुरातत्व विभागय् वंगु चैत्रय् हे उजुरी तयागु धयादिल । ""आःतक छु नं सुनुवाई जूगु मदुनि आः थुकिया अस्तित्व समाप्त जुइ"" वय्कलं धयादिल । वय्कःयाकथं कपिलवस्तु संग्रहालयया प्रमुख कृपाशंकर गुप्तां उगु पुरातात्विक जग्गा जोतभाग यायेत उजं ब्यूगु द्वपं बियादिल । पुरातात्विक थेंज्याःगु ऐतिहासिक थाय् विनाश जुइकथं थःम्हं सुयात नं कब्जा यायेत व वा पिइत उजं मबीयागु दाबी यासें प्रमुख कृपाशंकर गुप्तां उकियाबारे प्रशासन व पुरातत्व विभागं जानकारी बिइधुंकूगु धयादिल । ""जि याकःचां छुं यायेफइमखु । प्रशासनं ग्वाहालि मयाः ।"" वय्कलं धयादिल । कपिलवस्तुय दुगु एक सय स्वयाः आपालं पुरातात्विक स्थलतय्गु संरक्षणया जिम्मा दुगु लुम्बिीनि विकाष कोषया बेवास्ताया कारण आः थनया पुरातात्विक थाय्त अतिक्रमित जुयाः वनाच्वंगु दु । गुकिया कारण थुकिया ल्याः न्हियान्हिथं म्हो जुयाः वनाच्वंगु दु । मानवीय अतिक्रमण दिकेत व संरक्षणय् च्यूताः मक्यंगु कारण कपिलवस्तुबासीतय्सं छक्वःपतिकं सरकार व संस्कृति मन्त्रालयलिसे ब्यागलं कपिलवस्तु विकास कोष पलिस्थाया निितं माग यानाः वयाच्वंगु दु ।",http://www.nepalmandal.com/content/8914.html
आदिवासी ज्यापु संघपाखें ब्वज्या ,"Posted on Thu Sep 23, 2010  8:37 am NST",आदिवासी ज्यापु संघपाखें येया ओमबहालय् आदिवासीतय्सं छ्यलाबुलाय् हयाच्वंगु लवकवःया ब्वज्या याःगु दु । उगु ज्याझ्वलय् संयुक्त राष्ट्र संघ आदिवासी स्थायी मंचया नायः कार्लोस ममामी कन्दोरीयात नेवाः परम्परा कथं ख्येँय् सगं बियाः हंगु खः । भाजु कन्दोरी नेपाःया आदिवासी ज्यापुतय्सं छ्यलावयाच्वंगु हलंज्वलंया ब्वज्यायात तसकं मन तयाः स्वयादीगु खः । वयकःया नापनापं नेपाल आदिवासी जनजाति महासंघया पुलांम्ह नायः डा. ओम गुरुङ्गं नं अवलोकन यानादीगु खः । संघया नायः सुवर्णमान डंगोलया सभापतित्वय् जूगु उगु ज्याझ्वलय् ऋतु म्येया धुन हुलाप्याखं नापं थी थी सांस्कृतिक ब्वज्या तकं जूगु खः ।,http://www.nepalmandal.com/content/9870.html
यःसिं थना थनिंनिसें विधिवत रुपं येँया सुरु ,"Posted on Mon Sep 20, 2010  12:53 pm NST","विधिवत रुपय् यःसिं थनेवं थनिंनिसें येँया सुरु जूगु दु । नेपाल संवत् कथं यंलाथ्व द्वदशी अथे धयागु थौं सुथय् ९ बजे जुया २५ मिनेटया साइतय् यःसिं हनुमानध्वाखा कालभैरव न्ह्यःने थनेज्या जुल । यःसिं थंगु  झ्वलय् नेपाली सेनाया टुकडीं मंगलधुन व पाचैबाजा थाःगु खःसा गुरुजुया पल्टनं तोप तःगु खः । नेवाः समुदायया साय्मि जातिं यःसिं थनेगु चलन कथं केन्द्रिय मानन्धर गुथिया न्ह्यलुवाय् साय्मि, नेपाली सेना व स्थानियं मिलेजुया यःसिं थंगु खः । उगु झ्वलय् मल्ल जुजुया राजखड्ग व शाह जुजुया प्रतिक कथं नारायणहिटि दरवारं तुयूम्ह सल तकं हःगु खः । वंगु भाद्र २५ गते शुक्रवाः सुथय् ८ बजे जुया ४५ मिनेटया साइतय् हनुमानध्वाखां गुरुजुया पल्टन व साय्मि गुथिया पदाधिकारीं ख्वपं स्वीनिकू ताःहाकःगु यःसिं काःवंगु खः । उगु हे दिं बहनी ९ बजेजुया २१ मिनेटया साइतय् यःसिं पालाः ख्वपया सल्लाघारी थिमी कोटेश्वर भोटाहिटी असन इन्द्रचोक मखं जुया हनुमानध्वाखा थ्यंकेहःगु खः । इन्द्रया ध्वजाया प्रतिक यःसिं थनेवं विधिवत रुपय् येँया सूरु जूगु खः । थनिंनिसें मजिपा लाखे, किलाघःया पुलुंकिसि, दि प्याखं, हलचोकया सवभकु प्याखं, ख्वपं मांङ्काली प्याखं पिकाया ल्हुइकी । अथेहे हनुमानध्वाखाय् स्वयेत भैरव, वंघलय् आकाश भैरव व थीथी थासय् थीथी भैरव लिकाइसा मरु नापं थीथी थासय् इन्द्र द्यः ब्वइ । असोज ६ गते म्वाःद्यः कुमारी भैरव व गणेशया रथजात्रा जुइ । जात्राया झ्वलय् राष्ट्रप्रमुखं विधिवत रुपय् कुमारीया दर्शन व पुजा यायेमाःगु परम्परा दु ।",http://www.nepalmandal.com/content/9838.html
'जीवनया चाकलय्' शरद ,"Posted on Fri Sep 24, 2010  10:47 pm NST",ल्याय्म्हम्ह च्वमि शरद कसाःया बाखं मुना सफू 'जीवनया चाकलय्' थौं छगू ज्याझ्वःया दथुइ विमोचन जुल । नेपालभाषाया नांजाःम्ह साहित्यकार राम शेखर नकःमिजुं उगु बाखं सफू विमोचन यानादीगु खः । अर्थपिथना प्रकाशन प्रा.लि.या कजि रमेशकाजी स्थापितया सभाध्यक्षय् जूगु उगु ज्याझ्वलय् नांजाःम्ह बाखं च्वमि राजा शाक्यजु थी थी विषययात कयाः च्वयातःगु नीनिपु बाखंत दुथ्यानाच्वंगुं बाखंयात कयाः समीक्षा यानादीगु खः । उगु ज्याझ्वलय् बाखं च्वमि कसाःजुं बाखं च्वयागु बारे नुगःखँ प्वंकुसें बाखं सफुती दुथ्याःगु 'छेँ धइगु Everything खः' धइगु बाखं ब्वनादीगु खः । ज्याझ्वलय् सन्ध्या टाइम्स न्हिपौया सम्पादक सुरेश किरण मानन्धरं लसकुस यानादीगु खःसा थुगु बाखं सफु अर्थपिथना प्रकाशन प्रा.लि.या लुखां पिदंगु खः ।,http://www.nepalmandal.com/content/9900.html
नसंचा हुलाः महाकवि महाजुया बुदिं हन ,"Posted on Sat Sep 25, 2010  10:00 am NST","नेपालभाषाया महाकवि सिद्धिदास महजुया सच्छि व पीस्वदँ बुदिंया झ्वलय् थौं सुथय् नसंचा हुलेगु ज्या जुल । नेपालभाषा मंकाः खलः येँया ग्वसालय् जूगु नसंचा हुलेगु ज्याझ्वः थौ येँया केलत्वालय् मुनाः वंघः, मरु, न्हूघः, ब्रम्हत्वाः, ह्यूमत, भिंद्यःत्वाः, प्याफः, त्यंगः, असं जुयाः केलत्वालय् क्वचाःगु खः । ने.सं. ९८७ यंलागा दुतिया अर्थात थौंया दिनस केलत्वाःया क्वाछेंननी बूम्ह महाकवि सिद्धिदास महाजुं 'सत्यसति' खण्डकाब्य, न्हय्गू काण्ड पूवंगु 'सिद्धि रामायण' महाकाव्य लिसें 'सम्वाद', 'सज्जन ह्दयाभरण','शुकरम्भा संवाद' आदि यानाः बास:गुलिं मल्याक सफू च्वयाः नेपालभाषा साहित्यया धुकू जायेकादीगु खः । 'उद्योगीया छेँस लक्ष्मी दुहांवइ' धयाः मनूतय्त कर्मशील जुइत हःपाः बियां जिल ला 'राजनीति मसिउम्ह जुजु जुइ फइमखु' धयाः राजनैतिक सन्देश बियां जिल ला 'भाषा म्वासा जाति म्वाइ' धयाः भाषिक चेतना थनां जिल ला महाजुं मदिक्क थःगु च्वसाया बलं सामाजिक भाषिक राजनैतिक चेतना थनेगु ज्याय् मदिक्क कुतः यानादीगु खः ।",http://www.nepalmandal.com/content/9904.html
सिद्धिदासया छेँ ,"Posted on Sat Sep 25, 2010  1:00 pm NST","महाकवि सिद्धिदासया छेँ येँया केलत्वालय् धकाः यक्वसिनं स्यू, तर गुगु पतिइ छेँ सिद्धिदासया छेँ खः धकाः नेपालभाषा ख्यःया विशिष्ट व्यक्तिपिन्संतकं मस्यूगु खँ थौंया नसंचा हुले ज्याझ्वलं क्यंगु दु । तःदँ न्ह्यःनिसें सिद्धिदास बुदिं हनाच्वंपिं नेपालभाषा मंकाः खलःया पदाधिकारीतय्सं नं सिद्धिदासया छेँ थुगु पतिइ धकाः मस्यूगु जुयाच्वन । लिपा भाषिक कार्यकर्ता मोक्षबहादुर अमात्यया ग्वहालिं सिद्धिदासया छेँ सिइकेगु ज्या जुल । लिक्कया किपाय् दुगु छेँ सिद्धिदासया छेँ खः । थ्व येँ केलत्वाःया क्वाछेँ ननिइ दु । न्यातजाःगु थुगु छेँय् दक्कले क्वय्या तल्लाय् रेष्टुराँ चायेकातःगु दु ।  चित्तधरया छेँयात चित्तधर संग्रहालय दयेके थें सिद्धिदासया छेँयात नं संरक्षण यानाः संग्रहालय दयेके फुसा नेपालभाषा ख्यलय् छगू न्ह्यथनेबहःगु उपलव्धि जुइगु व सिद्धदासप्रति नं सम्मान जुइगु खनेदु ।",http://www.nepalmandal.com/content/9905.html
लोक साहित्य परिषदया स्वक्वःगु तःमुँज्या क्वचाल ,"Posted on Sat Sep 25, 2010  9:17 pm NST","लोक साहित्य परिषदया स्वक्वःगु तःमुँज्या थौं नेपालभाषा एकेदमिया हलय् जुल । लोक साहित्य परिषदया संस्थापक व संरक्षक नापं मूपाहां सत्यमोहन जोशीं त्वाःदेवाय् सुकुन्दां मत च्याकाः ज्याझ्वःया उलेज्या यानादीगु खः । परिषदया छ्यान्जे लक्ष्मीशोभा शाक्यं बार्षिक प्रतिवेदन व दांभरि वासुदेव श्रेष्ठं आर्थिक प्रतिवेदन न्ह्यब्वयादीगु खःसा ज्याझ्वः परिषदया नायः प्रा. प्रेमशान्ति तुलाधरया सभाध्यक्षताय् जूगु खः । थ्वहे झ्वलय् लिपा प्रा। प्रेमशान्ति तुलाधरया अध्यक्षताय् न्हूगु ज्यासना पुचः नीस्वन । न्हूगु ज्यासना पुचलय् आनन्द कृष्ण कर्माचार्य व वीर  सिं महर्जन न्वकू, राजीत बहादुर श्रेष्ठ छ्यान्जे, ईश्वरी मैंया श्रेष्ठ ल्यू छ्यान्जे, बासुदेव श्रेष्ठ दांभरि व तिमिला रंजित ल्यू दांभरी च्वनादीगु दु । अथेहे दुजलय् काजीमान डंगोल, लक्ष्मीशोभा शाक्य, निर्मला श्रेष्ठ व दीलिप जोशी च्वनादीगु दु । अथेहे निगूगु ज्याझ्वः कथं 'नेवाः लोक चित्रकला' गोष्ठि नं जुल । उगु गोष्ठी लोक चित्रकारं 'नेपाःया परम्परागत चित्रकला:पौभा' व शारदा चित्रकारं 'पुंज्या:नेवाः लोक कला म्हसीका'या ज्यापौ न्ह्यब्वयादीगु खःसा ज्यापौयात कयाः छसिकथं मदन चित्रकार व अमीरमान चित्रकारं टिप्पणी यानादीगु खः । ज्याझ्वलय् सभाध्यक्ष प्रा. प्रेमशान्ति तुलाधरं नेवाः लोक चित्रकला पौभाः थेंजाःगु गहन विषयस जानकारी बियादीगुलिं सुभाय् देछासें थुकियात नं लोक साहित्य विषयया पाठ्यक्रमय् दुथ्याकेमाःगु खँ धयादिल ।",http://www.nepalmandal.com/content/9910.html
गणतन्त्र पलिस्थाया दच्छि ,"Posted on Fri May 29, 2009  11:22 am NST","नेपालय् गणतन्त्र पलिस्था जूगु थनिं दच्छि क्यन । जनताया निरन्तर संघर्ष व बलिदान लिपाः २०६५ जेठ १५ गते संविधानसभाया न्हापांगु बैठकं देशय् गणतन्त्र कार्यान्वयन यायेगु निर्णय याःगु खः । २०६४ चैत २८ गते क्वचाःगु संविधानसभाया निर्वाचन लिपा दच्छि न्ह्यः च्वंगु बैठकं अत्याधिक बहुमत सहित गणतन्त्रया घोषण याःगु खः । संविधानसभाय् उपस्थित निसः व खुइप्यम्ह दुजःत मध्ये निसः व खुइम्ह दुजःतय् अत्याधिक बहुमतया साथ गणतन्त्रया घोषण जूगु खः । गणतन्त्र पलिस्था लिपा देशय् साउन ६ गते न्हापांगु खुशी राष्ट्रपतिया निर्वाचन मार्फत डा. रामवरण यादवयात देया न्हापांम्ह राष्ट्रपति ल्ययेगु ज्या जुल । अथेहे गणतन्त्र नेपालया न्हापांगु सरकार साउन ३१गते गठन जुल । न्हापांगु सरकारया नेतृत्व यायेगु ह्वता चूलात संविधानसभाय् दकलय् तःधंगु दल जुया वःगु माओवादीया अध्यक्ष पुष्पकमल दाहाल 'प्रचण्ड'यात । तर, गणतन्त्र स्थापना जुइधुंकाः नं गणतन्त्र नेपाःया न्हापांगु सरकार गुलाःया दुने हे पद मुक्त जुइ माल । प्रधानसेनापति रुक्मांग कटवालयात पदमुक्त यायेगु सरकारया निर्णय राष्ट्रपति डा. रामवरण यादवं अस्वीकार यानाः प्रधानसेनापति यात पदय् च्वनाच्वनेत ब्यूगु निर्देशनं द्वैध सत्ता स्थापना जूगिलं नागरिक सर्वोच्चताया निंति धासें माओवादी सरकारं राजीनामाया घोषणा याःगु खः । माओवादी सरकार लिपाः आः एमालेया वरिष्ठ नेता माधवकुमार नेपालया नेतृतवय् सरकार गठन जूगु दु । तर थ्व सरकारयात संविधानसभाय् दकलेये तःधंगु दल माओवादीया समर्थन मदुगुलिं सरकार संचालन यायेत थाकूइगु खनेदु । नापं सरकारय् ब्वलय् शान्ति प्रकृया व संविधान निर्माण यायेगु ज्याया यात तार्किक निष्कर्ष थ्यंकेगु व देशय् स्यंनावनाच्वंगु शान्ति सुरक्षायात बल्लाकेगु प्रमुख हाथ्याया कथं खनेदुगु दु । संविधान निर्माण यायेगु ज्या दच्छिया दुने खासय् छुं उपलब्धि जुइफुगु मदुनि । संविधान निमार्णया कार्यतालिका प्यक्व तकः हिले धुंकूगु दु । उकीं संविधान निर्माण ज्या ईलय् हे सिधइगु खः वा मखु धइगु खँय् जनता अन्यौल जुयाच्वंगु खनेदु । गणतन्त्र पलिस्था जूगु दच्छि दुने जनतां चहानाया कथं संविधान निमार्ण यायेगु ज्याय् सन्तोषजनक मजूगुलिं दक्वं राजनीतिक दलतय्सं जनताया भवना थुइकाः सहमति व सहकार्यया राजनीति यानाः ईलय् संविधान निर्माण यायेगु व शान्ति प्रकृयायात तार्किक निष्कर्षय् थ्यंकाः गणतन्त्रयात संस्थागत यायेगु ज्याय् पूर्ण दृढताया साथ न्हाया: वनेमाःगु थौंया प्रमुख आवश्यकता जूगु दु ।",http://www.nepalmandal.com/content/1701.html
बुंगद्यः थति त्वालय् ,"Posted on Wed Jun 10, 2009  8:10 pm NST",यलय् न्ह्यानाच्वंगु बुंगद्यः जात्रा थौं चान्हय् बौ बियाः बुंगद्यःया रथ बुंगद्यःया मां थाय् निचाः चाःहिइकाः थौं लगंख्यःपाखें सनिलया जःछि पाः न्याताः इलय् सालाः हयाः थति त्वालय् खुताः इलय् न्यां न्यायेकूगु दुसा थौं लगंख्यःया जःखः च्वंपिंसं छ्वय्ला भू हनिसा कन्हय् भुज्या न्यायेकी कन्हय् हे सनिलय् लैंक्याः कुर्कीगु ज्या नं जुइसा उगु लैंक्याः लानाः पान्जुयात ब्यूम्ह व्यक्तिं इहिपा धुंकाः काय् बुइ धइगु विश्वास यानातःगु दुसा कंस सुथय् याकः मिसाया भुज्या धकाः मिसातय्सं जक बुंगद्यः व चकाः द्यः सालाः हयाः इति त्वाःया प्यकाः लँय् तयेहइगु खः । अनं लिपा दिं स्वयाः तिनि जावलाख्यलय् द्यः सालाः यंकीगु खः । नेपाःया हे दकले ताःहाकःगु जात्राकथं कयातःगु थुगु बुंगद्यः जात्रा यलया पुच्वं सालाः हयाः गाःबहाः लुँहिति लगंख्यः थति त्वाः इति त्वाःपाखें यलया ज्यावलाख्यःसं थ्यंकाः प्यन्हुलिपा भोटो क्यनेधुंकाः उगु हे दिंसं बुंगय् यंकी । बुंगय् यंकूगुया प्यन्हुया दिंसं बुंगय् प्यन्हु बिचाः वनेगु याइ । थुकथं हे यलया बुंगल्द्यः जात्रा क्वचाइगु खः ।,http://www.nepalmandal.com/content/1978.html
कवि दुर्गालाल छिन्नलता विशेष सम्मानं सम्मानित ,"Posted on Fri Jul 3, 2009  10:16 pm NST","जनकवि दुर्गालाल श्रेष्ठयात थौं छगू समारोहया दथुइ संस्कृति मन्त्री डा. मिनेन्द्र रिजालं विसं २०६५ सालया छिन्नलता विशेष सम्मान पुरस्कार पाखे सम्मानित यानादिल । उगु विशेष सम्मान सिरपालय् नीद्वः तका व हनापौ दुगु खः । छिन्नलता गीत पुरस्कार गुथिपाखे याःगु ज्याझ्वलय् गीत रचनाय् उन्नति बोहरा शिला संगीतय् शीला बहादुर मोक्तान, गायनय् रामकृष्ण ढकाल व नव प्रतिभा विधाय् डम्बर नेपालीयात २७ औं छिन्नलता गीत पुरस्कार ब्यूगु खः । उगु ज्याझ्वलय् नगद सिरपाः नापं हनापौ बियाः सम्मान याःगु खः । म्ये हालामि रामकृष्ण ढकाल ज्याझ्वः विशेषं पिने लानाच्वंगु हुनिं वयकःया तिरीमय्जु नीलम ढकालं सिरपाः लःल्हाना कयादीगु खः । गीतकार उन्नति बोहराया म्येय् माण्डवी त्रिपाठी, कुन्ति मोक्तानं म्ये हालादीगु खःसा नवप्रतिभाया पुरस्कार कयादीम्ह डम्बर नेपालीं नं म्ये हालादीगु खः । उगु ज्याझ्वलय् मूपाहां संस्कृति मन्त्री डा. मिनेन्द्र रिजाल म्ये च्वमि उन्नति बोहरां थःथःगु नुगः खँ प्वंकादीगु खःसा जनकवि दुर्गालाल श्रेष्ठं कविता पाठ यानादीगु खः । ज्याझ्वलय् संगीत लागाया आपालं हनेबहःपिं झायादीगु खः । थुगु सिरपाः २०३९ सालंनिसें बिया वयाच्वंगु खः ।",http://www.nepalmandal.com/content/2566.html
हन - गथांमुगः चःर्‍हे ,"Posted on Mon Jul 20, 2009  9:57 pm NST","नेवाःतय्सं दिल्लागा चतुर्दशी कुन्हु न्यायेकीगु गथांमुगः चःर्‍हे सोमवाः नेवाःतय्सं त्वाःत्वालय्, बस्तीइ हंगु दु । स्वनिगःया थीथी दुवातय् दथुइ वाउँगु हःनापं दुगु तिंप्वाँययात स्वपां चुइकाः थंगू खः । छगू दुवातय् मिजं चिंकथं तिंप्वाँथाय्या लिंग दयेकाः दथुइ घानाः मिजं चिं कथं च्वयातःगु छपाः तिकाः मिजं वा भैरव भाःपीगु खसाः मेगू त्वाःया दुवातय् दथुइ मिसा ल्याखं मिसाचिं च्वयातःगु छापा तिकाः मिसा वा अजिमा भाःपीगु खः । न्हिच्छि तक सकस्यां थःथःगु छेँ सुचुकुचु यानाः मुनागु धू भचा तयाः कापःयागु कतांमरि दयेकाः वयात प्वःचिनकाः थनातःगु गथांमुगलय् घाये यंकूगु खः । थौं हे  मभिंगु खँ पाखें जोगे जुइत समस्यां नयागु अंगू वा पाचधातुया अंगू न्ह्याःगु ख: । देशय् दुःख बिया वयाच्वंम्ह छम्ह राक्षसयात तान्त्रिक छम्हेसिनं ब्यांया कयावयाः जिस्केयानाः लिकेबिया घ्वपय् लाकाः स्याःगु न्हि कथं थ्व नख: हनावयाच्वंगु खः । गथांमुगः चःर्‍हेनिसें नखः चखःया झ्वः छुइगु कारणं थ्व नखःयात छगू विशेष नखः कथं हे कयातःगु दु । थ्व दिनंनिसें नेवाःतय्गु थीथी नखःचखः झ्वःलाक्क वइगु जूगुलिं गथांमुगः चःर्‍हेयात 'काय्मचा नखः नं धायेगु याः ।",http://www.nepalmandal.com/content/2886.html
ई - दान धर्मया ,"Posted on Tue Aug 4, 2009  8:29 pm NST","गुंलाथ्वः पारुंनिसें यंलाथ्वः पारु लच्छितक नेवाः बौद्धमार्गीतय्सं दानधर्मया विशेष ला कथं 'गुंला' हना वयाच्वंगु दु । नेवाः संस्कृतिइ गुंलाया विशेष महत्व व गरिमा दु । गुंला शुरु जुइवं हे नेवाःतय्गु नखःचखःया माः नं न्ह्यानावइ । थुकिया शुरुवात गथांमुगः चःर् हेनिसें जुइसा गुंला शुरु जुइवं हे वाः पतिं  थीथी नखःचखः स्वात्तुस्वानाः वइ । थ्वहे झ्वलय् गुंला लच्छि थीथी नखःचखः वइसा गुंलां लच्छियंकं न्हियान्हिथं तिर्थय् म्वःल्हूवनेगु गुंला बाजं थानाः बहाः बहि चाःहिलेगु भजनकीर्तन यायेगु नामसंगीति तुतः ब्वनेगु नवव्याकरण पाथ यायेगु धुम्रपान, मध्यपान थेन्याःगु कुलत त्वःताः सम्यक जीविका हनेगु अपसं च्वनेगु आदि ज्या याइ । थ्व ई खः - दान धर्मया । दच्छियात प्यंगू युगय् ब्वथले बलय् थुगु लाय् कलियुग लाः वः धकाः धायेगु याः । कलियुगय् हे पापकर्म व मार अभिवृद्धि जुइगु जुयाः थुगु दोष निवारणया लागि गुंला लच्छि दान धर्म यायेमाःगु धापू दु । थुगु ला तांन्वयाः वा पितिपिति वया च्वनीगु प्राकृतिक प्रकोप जुइगु रोगव्याधि न्यनीगु शारिरीक आलस्य ब्वलनीगु नयेगु अन्नया अभाव जुइगु ई खः । उकिं थुज्वःगु इलय् दान धर्म यानाः दोष निवारण यायेगु धर्म हे गुंला धर्म खः । गुंला याइगु धर्मं थुज्वः थुज्वःगु पुण्य प्राप्त जुइ धकाः 'स्वयम्भू पुराण'य् तकं उल्लेख जूगु दु । थुगु लाय् गुंगू बौद्धग्रन्थ नव व्याकरण पाथ यायेगु चलन दु । थुपिं नवग्रन्थ खः - प्रज्ञापारमिता, ललितविस्तर, लङ्कावतार, सुवर्ण प्रभास, गण्डव्यूह, सद्धर्मपुण्डरीक, दशभूमि, तथागतगुह्यक व समाधिराज । थथे गुंगू ग्रन्थ पाथ याइगु ला जूगुलिं हे गुंला धायेगु याःगु धापू छथ्वःसिया दु । मेथ्वः मनूतय् धापू कथं गुँइ च्वंम्ह भगवान पुज्यायेगु व हनेगु ला जूगुलिं गुंला धायेगु याःगु खः । थन गुँइ च्वंम्ह भगवान धकाः मुख्य रुपं स्वयम्भू भगवानयात इंगित यानातःगु खःसा थुबलय् च्वबहाःया गुँइ च्वंम्ह करुणामयया नं विशेष पुजा यायेगु याइ । गुंलाय् हे गुंगू नखःचखः - नागपंचमी, न्यकू पुइगु, गुंपुन्हि, सापारु, बहिद्यः स्वये, निसलाः छाये, पंजरां, बौया ख्वाः स्वये, पारु भ्वय् हनीगु जूगुलिं नं थुगु लायात गुंला धाःगु धापू नं मदुगु मखु । यद्यपि गुंलाय् याइगु दान धर्मया ज्याखँ स्वयेगु खःसा गुइगुलिं मल्याक हे दु । गुंलायात गोपालराज वंशावलीइ 'गुणिला' धयातःगु दु । अथेहे नेसं ५६० या यक्ष मल्लया पशुपतिया ल्वहंपतिइ नं 'गुणिला' उल्लेख यानातःगु दु । वयां लिपाया नेसं ८०० जःखःया थीथी तमसुक भ्वँतय् 'गुणिरा' धकाः न्ह्यथनातःगु दु । थुकथं स्वयेगु खःसा दानधर्म यायेत उपयुक्त व गुणी ला जुयाः गुणिला धकाः धयातःगु व लिपा 'गुणिला'पाखें हे 'गुंला' खँग्वः वःगु खः । नेपाल संवतया गुंगूगु ला जुयाः गुंला धाःगु धापूयात थुगु तथ्यं मखु धकाः प्रमाणित थ्व अर्थय् नं याइ कि नेपाल संवत् कथं गुंला गुंगूगु ला मखुसें झिगूगु ला खः । गुंलाय् थथे थीथी दान धर्म यानाः गुंला धर्म गबलेनिसें हनेगु याःगु खँय् भाषा वंशावलीइ विक्रमदेव जुजुं नेपाःया बौद्धमार्गीतय्त श्रावण शुक्ल प्रतिपदानिसें महिनाभर बौद्धारंभ बौद्ध यात्रा गुंला बहाःबहि स्वःवनेगु ईत्यादि चलन न्ह्याकल धकाः उल्लेख यानातःगु दु । मेखे यलय् न्यकू पुइगु जात्राया शुरुवात धाःसा बालार्चन देवया पालय्निसें दुगु धकाः धया वयाच्वंगु दु । अथेहे यलय् सिद्धिनरिसंह मल्ल जुजुया पालय् छक्वः गुंलाय् भयानक रोग न्यना वनाः महामारी जूगु इलय् थुकिया निवारणया लागि छु याःसा जिइ धकाः ज्योतिष व राजगुरुतय्के न्यना स्वःबलय् शास्त्रिय संगीतलिसे गुंला बाजं थानाः देय् चाःह्यूसा जिउ धाःगुलिं जुजु सिद्धिनरिसंह मल्लं न्यकू पुइगु व गुंला बाजं थायेगु चलन दँय्निसें यायेमाःगु कथं पुनरुत्थान याःगु खँ इतिहासय् उल्लेख जुयाच्वंगु दु । अथेहे मदनसेन वज्राचार्यजुया धापू कथं ने।सं। ४९२ य् स्वयम्भूया पुननिर्माण जुइस्वयां न्ह्यःया 'गुँचोस देवलस बिज्याक अति रस देवगणया सभा दयेकावरे' धाःगु म्येय् न्यकू पुइगु चलनया वर्णन दुगुलिं गुंलां न्यकू पुयाः गुंला बाजं थानाः स्वयम्भू परिक्रमा याः वनेगु परम्परा ६०० दँ स्वयां गाक्क न्ह्यःनिसें न्ह्याये धुंकूगु स्पष्ट जूगु दुसा गुंलां न्यकू पुइगु, गुंला बाजं थायेगु व गुंलां दान धर्म यायेगु आदि ज्याखँ थुगु इलंनिसें हे न्ह्याःगु खः धयागु अकाट्य प्रमाण धाःसा अनुसन्धानया गर्भय् हे तिनि ।",http://www.nepalmandal.com/content/3154.html
छेँ छेँय् नागया छापा तिकल ,"Posted on Sun Jul 26, 2009  11:10 pm NST","थौं नाग पञ्चमिया लसताय् सकस्यां छेँया मूलुखाय् नाग च्वयातःगु छापा तिकाः छेँया हामां पुजा याःगु दु । गुंलाथ्व पञ्चमि कुन्हु छापा नापं साया सौ तिकाः उकी सितु ज्वंकीगु चलन दु । नापं सिन्हः तिकाः जजंकां क्वख्यायेकाः स्वाँनः छाय्पियाः दुरु, घ्यः, कस्ति, मह्रि, फलपुल छायेगु याइ । अथेहे इताः मत, घुपाँय् च्याकाः पुजा क्वचायेकी । गुलिस्यां छेँया दक्वं लुखाय् चिचापाःगु नागया छापा तिकाः थथे हे पुजा यायेगु याइ । नेपाःगाःया लःपित छव्:बलय् थन च्वंम्ह कर्कोटक नागयात तौदह, शेष नागयात नागदह व मेमेगु दहलय् यानाः फुक्कं नागतय्त बास दयेका ब्यूगु खः । नागपाचमिया लसताय् नागदह व मेमेगु यक्व थासय् थौं मेला जूगु खः । नागं वास याःथाय् लक्ष्मीं वास याइ, शान्ति जुइ, वास धिसिलानाच्वनी धइगु विश्वास दु ।",http://www.nepalmandal.com/content/2992.html
तःजिक हन सापारु ,"Posted on Thu Aug 6, 2009  9:01 pm NST","वंगु दच्छिया दुने थः छेँजःपिं सुं सीगु दुसाः अज्याःपिं सीपिनिगु नामं सा छ्वयेगु दिं खः थौं - सापारु । गुंलागा पारुलय् लाःगु थ्व सापारु कुन्हु वंगु दच्छि थः मदुपिनि नांमय् थौं नेवाःतय्सं स्वनिगः नाप नापं नेवातय् तःधंगु वस्ति दुगु थाय् भोँत, धौख्यः, पोखरा, बागलुङ आदि थासय् नं सायाः छ्वःगु खः । थ्व कुन्हु साया पलेसा कय्तापुजा मयाःनिम्ह मिजं मचायात साया रुप वयेक छाय्पिया देय् चाःहुइकेगु चलन नं दु । वयात मूलुखाय् थनाः पुजा यानाः देय् चाःहुइके यंकी । लिथ्यनकि हानं मूलुखाय् थनाः दुकायेत पुजा याइ । छ्यनय् पुयातःगु पिचा गणेद्यःयाथाय् छायेयंकाः सापारु क्वचायेकी चलन दु । सापारु चाःहिउ वंतले छेँय्च्वंपिंसं न्हि छब्वया ल्याखँ दच्छियात ३६५ भाग मह्रि, फलफुल तयाः सा चाःहूवइगु लँपुइ च्वनाः मेमेपिं सायाः वःपिंत इनाछ्वइ । अथहे गुलिखें थासय् सायाः नापं घिमेबाजं, बाछै बाजं थानाः, काहा पुयावइगु नं चलन दु । नापं मनूत निम्ह निम्ह जानाः निपा ल्हातं छकु निकु हाकःगु कथि ज्वनाः 'घिन्तां घिसि त्वाक्क'या बोलय् बाजं थाकाः कथिकासा म्हिता देय् चाःहुलीगु नं चलन दु । थुकुन्हु भगवन बुद्धं गया धाःथासय् बोधिवृक्षया क्वःय् फ्यतुना ध्यान याना क्लेशमा,र कृत्युमार व देवमार आदि विजय यानाबिज्याःगु न्हि खः । उकिं थौं चैत्य पुजाः व बहिद्यः दर्शन याना बुद्धयात आभार व्यक्त याःनिगु चलन दु ।",http://www.nepalmandal.com/content/3192.html
गुंपुन्हि हन ,"Posted on Wed Aug 5, 2009  8:08 pm NST","थौं छेँय् छेँय्  सुचुकुचु यानाः, म्वःल्हुया थःगु कुल कथं ब्रम्हू, आचाजु वा गुभाजुपिनि ल्हातं म्हासुगु कचिकाया जनै (रक्षा बन्धन) मिजंतय्सं जव ल्हातय् व मिसातय् खव ल्हातय् चिउगु दु । थुकी ब्रम्हा, विष्णु व रुद्रयात आह्वान यासें गायत्री व ब्रम्हसूत्र मन्त्र पुयाः ईकाः पःकाया प्वः नं घायेगु याः । थ्व ल्हातिइ चिइगु रक्षा का लिपा स्वन्तिया सा पुजा यायेबलय् साया न्हिप्यनय् चिइगु चलन दु । अथेहे म्हय् जनी चिनातयेगु चलन दुपिंसं दच्छिया छकः थुकुन्हु हे जनै हिलीगु चलन कथं थःथःपिंनि म्हय् चिनातःगु जनै हिउगु दु । पुन्हि निसें कृष्णाष्टमी तक गुन्हुयंक हनीगु जूगुलिं थ्व नख:यात गुंपुन्हि धाःगु खः । थौं गुजु वसाः पुनाः, गुक्वः छेँ दुहांपिहां जुइगु नं चलन दु । अथेहे गुता बूबः - भुति, मुस्या, चाना, सिम्पु, माय्, पःमाय्, तग्वः कय्गू, चिग्वः कय्गू, मू तयाः ल्वाकछ्याना क्वाति दायेका त्वनेगु नखः नं थ्वहे खः । थौंया न्हि बुद्ध कामेच्छां मुक्त जूगु न्हि नं खः । अथेहे यमराजं धर्मात्मातय्त लोकेश्वरया रुप दर्शन याकाः धर्मोपदेश ब्यूगु न्हि नं खः । गुंपुन्हि कुन्हु गुम्ह बहिद्यः दर्शन यायेगु चलन दु । अथेहे थौं कोन्ति महाद्य:, खोना, सिलु तीर्थय् मेला लगे जूगु खः ।",http://www.nepalmandal.com/content/3175.html
"थौं कृष्ण जन्माष्टमी, राष्ट्रपतिपाखें यलय् वनाः कृष्णद्यः दर्शन ","Posted on Thu Aug 13, 2009  8:16 pm NST","गुलांगा अष्टमी कुन्हु भगवान श्रीकृष्ण बूगु लसतां जाःगु चा जूगुलिं थौं देयन्यंकया हिन्दु धर्मालम्बीतय्सं कृष्ण जन्माष्टमी न्यायेकल । द्वापर युगया अन्त्यपाखे पालनकर्ता भगवान नारायणं धात्थेंया मनू जीवन गथे यानाः हनेमाः धैगु उदाहरण जुयाः क्यनेत मनूयारुप कयाः जन्म काःगु खः । थौं सुथंनिसें श्रद्धालु व भक्तजनतय्सं कृष्णद्यःयात यःगु मनभोग मख्खन, दुरु, धौ, आदि छानाः कृष्णद्यःया पुजा याःगु खसाः न्हिच्छि कृष्णद्यःया न्हयःने भजन यानाः, प्याखः हुलेगु थौंया न्हि कृष्णद्यःयात अर्पण या:ग ख: । नापं कृष्ण जन्माष्टमीया लसतय् थौं त्वाः त्वालय् कृष्णद्यःया थीथी किपा व बाखंकिपा ब्वयातःगु खः । अथेहे कृष्ण जनमाष्टमिया लसताय् राष्ट्रपति डा. रामवरण यादवं यलय् च्वंगु कृष्ण मन्दिरय् झाया कृष्णद्यः दर्शन यानादीगु दु । सुथय् गुतात्याः ईलय् अनः थ्यंकादिम्ह राष्ट्रपतिया सवारीया निंतिं सुरक्षा व्यवस्था कडा याःगु खः । अथेहे अनः तःधंगु ल्याख्यः श्रद्धालु भक्तजन व सर्वसाधारणतय्सं नं द्यः दर्शन याःगु खः । सापारु निसें हनावःगुया च्यान्हु दुगु क्वचायेकीगु न्हि नं थ्व हे खः ।",http://www.nepalmandal.com/content/3320.html
सेक्सी जातीय स्वशासन ,"Posted on Sun Oct 11, 2009  1:37 am NST","जातीय स्वशासन थौं नेपाःया निंतिं तसकं सेक्सी विषय जुयाच्वंगु खनेदु । थुकिया नां काल कि हे मनूतय् न्हाय्पं तिंस्वाये धुंकी । सेक्सी विषय जूगुलिं हे जुइमाः थुकिया बारे मनूतय् धापू नं फरक फरक खनेदु । गुलिस्यां धाइ वाह ! जातीय स्वशासन गुलि बांलाः भाइ । अथे हे गुलिस्यां धाइ जातीय स्वशासन ओहो थ्व ला थी हे मज्यू न्हां ! सेक्स नं थथे हे मखु ला, गुलिस्यां सेक्स नां कायेसातकि हे नुगः याऊसे च्वंकी । गुलिस्यां सेक्स धायेसातिक न्हाय् कय्कुंकी । जातीय स्वशासन व सेक्स छुं हे मपाः । अय् जूगुलिं थ्वयात सेक्सी विषय धयागु । सेक्स धइगु गय् जुइ धायेबलय् उकियात पूरा छ्यांग जुइक क्यनाबिल धाःसा व बांलाइ मखु । भचा भचा यानाः क्यन धाःसा आकर्षक जुइ । अले मनूतय् ध्यान नं सालाकाइ । जातीय स्वशासनं नं थौंकन्हय् अथे हे यानाच्वंगु दु । थ्वयात सेक्सी विषय धकाः थूपिंसं थुकिया छकू निकू झलक क्यनाः जनजातितय्त आकर्षित यानाच्वंगु दु । छकू निकू हे जक क्यनीगु खःसां गुलिस्यां अप्वः क्यनाच्वंगु दुसा गुलिस्यां कम क्यनाच्वंगु दु । माओवादीं भचा अप्वः हे क्यनाच्वंगु दु एमालें भचा कम क्यनाच्वंगु दु । नेपाली कांग्रेसय् सेक्स प्रित रुची है मदयेधुंकूपिं बुरात अप्वः दुगुलिं ला मस्यू उमिसं धाःसा थुकियात 'टाबु' विषय हे दयेकातःगु दनि थुकिया ला नां हे कायेमज्यू धाइगु । कांग्रेसया लागिं जातीय स्वशासन धइगु आः तक नं अश्लील हे विषय जुयाच्वन तिनि । ल्याय्म्हतय् ल्हातय् पार्टीया नेतृत्व मवःतले थ्व अश्लीलता कायम हे जुयाच्वनी तिनि जुइ । तर थौंया जमाना एक्सपोजरया खः । छिं गुलि अप्वः ब्वयेफइ उलि हे पपुलर जुइ । अश्लील धकाः लिकुनाच्वन धाःसा ल्यूने लाइ । सेक्सी विषय जूसां जातीय स्वशासनयात माओवादीं अप्वः एक्स्पोज यात उकिं उपिं जनजातिया प्रिय जुल । मयाःपिं प्रिय मजुल । आखिर युग कथं न्ह्याये ला सयेके हे माः ।",http://www.nepalmandal.com/content/4335.html
थौं अबुया ख्वाः स्वयेगु न्हि ,"Posted on Thu Aug 20, 2009  8:06 pm NST","थ्व संसारय् मनू मां व बौया माध्यमं जक हे वइगु खः । बौनं थम्हं सक्व स्यानाबिइ, फुथें माःगु पुरेयानाः ब्वलंकी । अज्याःम्ह पुज्यायेबहम्ह बौयात हनेत दछिइ छक्वः बौया ख्वाः स्वयेत विशेष न्हि खः - थौं गुंलागा आमाइ । बौया सदां भिं जुइमा, बौनं थःत न्ह्याबलें मतिना यानाः तयातःगु लुमंकाः बौयात यःगु उपहार, मह्रिचह्रि, फलफुल, धौ लःल्हानाः ख्वाः स्वइगु याः । गुलि गुलिस्यां ख्यें, वः, न्या, ला, अय्लाः तयाः सगं बिइगु नं चलन दु । अथेहे बौ मदये धुंकूपिंसं सुथय् म्वः ल्हुयाः सुचिनिचि यानाः, बौनं खंकाब्यूगु कर्म लुमंकुसें बजि, मह्रिचह्रि, फलफुल, धौ, चि व पालु तयाः कुल पुजारी ब्रम्हू वा गुभाजुयात निसलाः बिइ । भोजन याकेगु ल्याखं जाकि, केँ, तरकारी, चि, हलू, घ्यः व सिँ न्यायेत दक्षिणा तयाः सिधा बिइ । गुलि गुलिंलाः येँया गोकर्ण तिर्थ वनाः बागमति दोभानय् म्वःल्हुयाः, गोकर्णेश्वर महाद्यः दर्शन यायेगु व फु थेँ छायेगु, निसलाः बिइगुम सिधा बिइगु, जलदान व सराद्ध नं यायेगु याः । नारायणद्यःया घाँय् अवतार कुश थुकुन्हु जक पुइज्यूगुलिं थ्व न्हियात कुशेऔँसी धकाः नं धायेगु याः ।",http://www.nepalmandal.com/content/3433.html
नेपाल संवत् ११३० तःजिक हनेगु तयारी ,"Posted on Mon Oct 12, 2009  10:19 pm NST","झी नेपाःमितय् मौलिक संवत् नेपाल संवत् ११३०या न्हूदँ तःजिक हनेगु निंतिं यक्व हे खलः पुचःत पाखें थीथी ज्याझ्वः याइगु जूगु दु । नेपाल भाषा मंकाः खलया ग्वासालय् वंगू मंगलवाः जूगु छगू मुँज्यां थुगुसीया न्हूदँ तःजिक हनेगु निंतिं सभासद् तीर्थराम डंगोलया नेतृत्वय् न्हूदँ समारोह समिति - ११३० नीस्वंगु दु । समितिया पुलांपिं नाय्त लक्ष्मण राजवंशी, डा. रत्नकमल वैद्य, आर. के. मानन्धर व सुरेन्द्रवीर मालाकारयात हनेबहपिं दुजः कथं ल्यःगु दुसाः समितिय दुजःय् एकाराम सिंह, चन्द्रमान मुनिकार, सानुराजा शाक्य, विजयबहादुर माली, प्रा. भिमसेनदास प्रधान, शरद कसाः, रज्जु रञ्जितकार व कस्तुरी श्रेष्ठयात ल्यःगु दु । न्हुदँ समारोह समितिया ग्वसाःलय् कछलथ्व पारु न्हूदँ कुन्हु न्ह्यावलें थें बसन्तपुली तःजिगु सांस्कृतिक र्‍याली व समारोह जुइगु जूगु दु । उगु सभाय् सम्मानीय प्रधानमन्त्री माधवकुमार नेपाल मूपहाँया कथं झायादी । थुगुसी बसन्पुली जुइगु न्हूदँया समारोहयात न्हापा लिपाथें प्रधानमन्त्रीया भाषण लिपाः क्वमचायेकूसें न्हिछि हे ज्याझ्वः याइगु जूगु दु । स्थानीय सिन्हःस्वां खलया संयोजनय् अन न्हिछिन्यंक सांगीतिक ज्याझ्वः जुइगु नापं सफू, म्येचा न्याये-मीगु ज्या नं जुइ । अथेहे न्हूदँ समारोह समितिया ग्वसालय् लक्ष्मीपुजाया सनिलय् येँ क्यान्डल वाक जुइगु ज्याझवः दुसाः वहे न्हि कुन्हु लियो क्लब यलया ग्वसालय् यलया मंगलं नं क्यान्डल वाक जुइगु जूगु दु । न्हूदँया लसताय् नेवाः देय् गुथि नेपालमण्डलया ग्वासालय् ११२९ कौलागा चःर्हे कुन्हु येँया बसन्तपूली निसें यलया मंगलय् तक वाकाथोन ज्याझ्वः जुइत्यंगु दु । अथेहे न्हू पुचः भिंद्यःत्वाःया ग्वसालय् लक्ष्मीपुजा कुन्हु सुथय् बसन्तपूली झिंस्वक्वःगु मचाब्वाज्या कासाः जुइत्यंगु दु । न्ह्यावलं थें थुगुसी नं येँ दुने व येँ पिने पाखें माटोर साइकल र्‍याली जुइगु ज्याझ्वः दुसाः थुगुसी नेवाः जागरण मञ्चया कवः नेवाः जागरण व्यापारी मञ्चया ग्वसालय् कार र्‍याली नं याइगु जूगु दु । मञ्चं न्हूदँ ११३०या कछलागा ५ कुन्हु उगु र्‍याली यायेगु ज्याझ्वः दयेकातःगु दु । नेपाल संवत न्हूदँ ११३० व स्वन्तिया लसताय् मांभाय् धुकू एन्ड ससुद्यः प्रोडक्सनया ग्वसाःलय् कैउलागा द्वादशि निसें खिचापुजा तक स्वन्हुन्यकं यलया भाष्कारवर्ण महाविहारय् सफू व म्येँचाः ब्वज्या यायेत्यंगु दु । अथेहे नेपाल संवत् हनेगु निंतिं स्वनिगलं पिनेया नं थीथी खल पुचतय्सं न्हूदँ समारोह समिति नीस्वनाः सांस्कृतिक ज्याझ्वः, मोटरसाइकल र्‍याली, तुच्चाः नापं नेपाल संवत्या महत्व बारे गैर नेवाःतय् दथुइ नं प्रचार प्रसार यायेगु थीथी ज्याझ्वःत सार्वजनिक याःगु दु ।",http://www.nepalmandal.com/content/4383.html
स्वन्ति पाय्छि न्हि कुन्हु हे हने ,"Posted on Tue Oct 13, 2009  9:44 pm NST","थौं हानं मचा वलेसिया ई लुमनावल । मचा वलय् स्वन्ति न्यायेकागु ई । खतुं थौं तकया दुन यक्व हे स्वन्ति न्यायेकेधुन तर थौं लुमनावःगु उगु स्वन्ति धाःसा भचा पाः । जि च्यादँ गुदँ ति जक दुगु उगु ई जुइमाः । न्हूदँया उगु सुथय् न्ह्यावलेंया न्हूदँ थें वकुन्हु नं बा व दाइ नाप बसन्तपुली न्हूदँ सांस्कृतिक ज्याझ्वलय् ब्वति कायेत छेँ नं पिहांवनेत्यनाःगु ईलय मां नं बायात - 'थौला याकनं झायादिसं खंला, जि थःछेँ किजा पुजा यावनेमाः' धकाः धयादीगु अझ लुमं । स्वन्ति नखः तसकं लिमलाइगु, उगु ई । उकी नं न्हूदँ व म्हपुजाया न्हि स्वन्ति जछि नं तसकं लिमलाइगु ई । बा न्हूदँया ज्याझ्वलय् थुकें उखें जूजूं न्ह्यवलें व्यस्त जुइच्वनीगु । अले मां नापं मेपिं सकल छेँजः छेँ सफा यायेगु, पुजा यायेत सामान ज्वरे यायेगु नापं भ्वोय् ज्वरे यायां लिमलाइगु ई । न्हूदँया भिंतुना र्‍यालीइ ब्वति कायेत झी स्वम्ह लुखाय् जक छु थ्यंगु मां नं पाजुपिनिथाय् किजा पुजा याये वनेमानी धाःगु न्यनाः जि अजू चाल । नकतिनि च्यादँ गुदँति जक दुगुलिं जिं मांया उगू इनापयात बांलाक थुइके मफुत । दच्छि निदँ लिपा तिनि उगु खँ तिफ्याफत । जूगु छु धाःसा पाय्छि आःया ई थें पञ्चांग समितिं लक्ष्मीपुजा व म्हपुजाया तिथि स्यंकूगु खनी । पञ्चांग समितिं याःगु उगु निर्णय पाखें म्हपुजा व किजापुजा गुवलय् यायेगु धकाः छेँखाः छेँखाः पतिकं ल्वापू । जि थाय् बा म्हपुजा न्हूदँ कुन्हु हे जुइमाःगु, तिथि स्यंकाः म्हपुजा मेगू दिं कुन्हु मयायेगु धकाः प्रतिबद्ध । उकी मांया नं असहमति दुगुला मखु तर मांया थःछेँ धाःसा पञ्चांग समितिं ब्यूगु तिथि कथं स्वन्ति हनेगु धाःगुलिं मांयात फसाद । छेँय् म्हपुजा नि यायेला, थःछेँ वनाः किजापुजा याःवनेलाः ? अले नितां छन्हु हे ज्वरे यायेत नं उतिकं हे थाकू । झी थाय् न्ह्यावलें म्हपुजा बहनी यायेगु चलन । तर उकुन्हु धाःसा मां थःछेँ किजा पुजा यायेत वनेमाःगुलिं न्हिनय् हे म्हपुजा यायेमाल । भिंतुना र्‍याली पाखें याकनं वयेत मां नं इनाप याःसां दक्वं क्वमचायेकं वयेत बाःयात नं थाकू । उकीं याकनं धाःसां दक्व सिधेयेकाः बाः छेँय् थ्यकादीगु ईलय् झिंनिताः ई हे जुल । थ्वहे खँय् बा व मां दथुइ छझा ल्वापू ख्यापू नं जुल । उगु ई जित साप हे म्हाइपू ताल । नखःया ई वकी नं न्हूदँया उगु न्हि । सकल छेँजः न्हिलाः, प्याखँल्हुया, भ्वोय् न्येमाःगु उगु न्हि कुन्हु बा व मां दथुइ किचकिच । उबले थुकीया बारे दुग्यंक थुइकेमफुत छाय् म्हपुजा व किजापुजा छन्हु हे लाःगु धकाः ? थुके मफुत छाय् बा व मां दथुइ ल्वापू जुया न्हुदँया ई नं म्हाइपुक न्याकेमाल धकाः ? तर बुलहुं ई नापं थः तधिक जुया वनेवं थुकीया बारे दुग्यंकं थुइकेफत । थौं हानं अज्याःगु हे न्हि झि सकस्यां न्ह्यने वयाच्वंगु दु । हानं छक्वः पञ्चांग समितिं तिथि स्यंकाः स्वन्तिया तिथि पिकाःगु दु । हानं छेँखाः छेँखाः पतिकं ल्वापू याकेगु कुतः याःगु दु । छेँजः छेँजः दथुइ नखःया ईलय् ल्वापू । अले न्हूदँया न्हि कुन्हु कला व भातः दथुइ ल्वापू याकेगु कुतः । तिथिइ गुबलें गुबलें तुत लाइगु स्वभाविक खः । तर तुत हे मदेयेकं यम पंचक धकाः न्यान्हु तक स्वन्ति हनेमाःपिं झी नेवाःतय्त प्यन्हुया दुने हे स्वन्ति क्वचायेकेगु पञ्चांग समितिया निर्णय झी दुने हे विभाजन यायेगु कुतः बाहेक मेगू छुं मखु । झी नेवाःत थःगु रिति-रिवाज, बुसां निसें सिगू ई तक तिथिया कथं न्ह्याइपिंसं आः कवेल थंज्याःगु ल्वापू याकेगु समितिया निर्णण कथं झी थःगु नखः हनेगु पाय्छि जुइमखु । थौं झीत विभाजित यायेगु कुतः स्वरुप थंज्याःगु निर्णय जूगु दु । उकीं झी सकल मिले जुयाः थःगु हे मौलिकता कथं यम पंचकया न्यान्हु झ्वलाक क्वःपुजा (त्रियोदशी), खिचा पुजा (चःह्रे), लक्ष्मी पुजा (आमै), म्हपुजा व न्हूदँ (पारु) व किजा पुजा (दुतिया) यायेनु । झीगू नखः न्यायेकेत झीत सुनां स्यनेमाःगु मदु, झीगू थःगु हे मौलिकता दु, झीसं झीगू नखः थःगु हे पहलं हनेफु धकाः क्यनेमाःगु दु । थंज्याःगु दसि बियाः झीसं थःथःगु छेँय् जुइगु ल्वापू, झी दुने जुइगु विभाजन दिकेमाःगु दु । मनंतुने थुगु स्वन्ति व न्हूदँवलय् छिगू, जिगू व झीसकसियां छेँय् विभाजन मखु एकता ब्वलंनेमाः । asmeet@nepalmandal.com",http://www.nepalmandal.com/content/4410.html
नेपाल संवत् आन्दोलनया छपुलु - १ ,"Posted on Sat Oct 17, 2009  3:25 pm NST","नेपाल संवत्या विविध महत्वयात थुइकाः थ्व संवत्यात राष्ट्रिय मान्यता बीकेगु लागिं देसय् तःद न्ह्यवंनिसें छगू आन्दोलन न्ह्यात । गुकिया छपुलु छसिकथं थथे दुवालेफु । (ने.सं. १०७१ - ने.सं. ११२४) - ने.सं. १०७१ निसें भाषानिभाः प्रेमबहादुर कसाः भाजुया नेतृत्वय् च्वसापासाया ग्वसालय् कछलाथ्वः पारु कुन्हु मंकाः म्हपुजा व नेपाल संवत्या न्हूदँ समारोहया ज्याझ्वः हनेगु ज्या न्ह्यका - भिंतुना खँग्वःया दक्कले न्हापां छय्ला । - ने.सं. १०८१ लिपा न्हापांगु जननिर्वाचित सरकारपाखें संयुक्त राष्ट्र संघय् नेपाल संवत् न्हूदँ कुन्हु 'नेपाः न्हि' (Nepal Day) कथं हनेगु प्रचलन । तर नेपाल संवत् ११०२ निसें आर्थिक अभावया त्वहःचिना निर्दलीय सरकारं थ्व प्रचलनयात दिकाव्छत । - ने.सं. १०९४ निसें न्हूदँया लसताय् सार्वजनिक थासय् संगीत सम्मेलन यायेगु ज्या लुमन्ति खलः, प्यूखाया ग्वसालय् १११४ तक न्ह्यात । - ने.सं. १०९४ निसें १०९९ तक 'झी' ल्या्पौया इनापय् 'मंका ग्वसाः'या नामं कछलाथ्वः पारु कुन्हु दच्छि छक्वः पालंपाः येँय्या छगू छगू त्वालय् सार्वजनिक रुपय् मंकाः म्हपुजा व न्हूदँ समारोह हनेगु ग्वसाः । - ने.सं. १०९६ निसें १०९८ तक पासा पुचः, कःमिलाछि, येँया ग्वसालय् न्हूदँया लसताय् स्वनिगलय् पुचः साइकल र्‍याली यायेगु परम्परा न्ह्यात । - ने.सं. १०९८ निसें नेपाल संवत्या तिथि-पौ Wall Calender नेपाल मैत्री अध्ययन मण्डल, थँहिति, येँया पाखें पिथनेगु जुल (ने.सं. १११२ क पिथन) । - ने.सं. १०९९ निसें ११०१ तक लय्ताः दबू, जनबहाःया ग्वसालय् मोटर साइकल र्‍याली यायेगु ज्या न्ह्यात । - ने.सं. १०९९ नेपाल संवत् न्हूदँया लसताय् नेपालभाषाया दक्कले न्हापांगु म्येचा क्यासेट दापा खलः, कालिमाटि पाखें पिथन । - ने.सं. ११०१ निसें मोटर साइकल र्‍याली स्वनिगःपिने यंकेगु ज्या - दक्कले न्हापां ११०१ दँय् लय्ता दबू पाखें येँ-नारायणघाट मोटर साइकल र्‍याली/साँस्कृतिक ब्वज्याः । - ने.सं. ११०० निसें नेपालभाषा मंकाः खलःया ग्वसालय् न्हूदँया लसताय् कछलाथ्व पारु कुन्हु तःजिगु साँस्कृतिक जुलुस मंकाः कथं पिकायेगु परम्परा न्ह्यात । - ने.सं. ११०० निसें नेपालभाषा मंकाः खलःपाखें न्हूदँया लसताय् नागरिकतय् पाखें देय् नायःया ल्याखँ जुजुयात 'भिंतुना-पौ' व्छयेगु ज्या नापं नारायणहिति लाय्कूपाखें उकिया लिसः (तर, जुजुया लिसः पतिइ नेपाल संवत् न्हूदँया लसताय् मधासें दिपावली धकाः जक न्ह्यथना तइगु) तर, थुगु परम्परा नं ११०७ लिपा दित । - ने.सं. ११०२ लुमन्ति खलः प्यूखाया ग्वसालय् येँ-वीरगाजय् मोटर साइक र्‍यालीवंपिन्त उब्लेया नारायणी अञ्चलाधीश लक्ष्यबहादुर गुरुङया नेतृत्वय् प्रहरी पाखें परवानीपुरय् पनाः नारायणी जल सिंचाई आयोजनाया लागादुने न्हिच्छि कुना बिल । - ने.सं. ११०२ लुमन्ति खलःया ग्वसालय् येँ-वीरगंज मोटर साइकल र्‍याली‍वंपिं लित सःतेत दबाब ब्यू धकाः उब्लेया बागमती सहायक अञ्चलाधीश बासुपासाया पाखें नेपालभाषा मंकाः खलःया न्वकू दुर्गालाल श्रेष्ठ व छयाँज्ये मल्ले के. सुन्दरिपंके बयान कासें न्हिच्छि अञ्चलाधीशया ज्यासःदुने कब्जाय् । - ने.सं. ११०२या न्हूदँया लसताय् नेपालभाषा मंका खलःया ग्वसालय् बसन्तपुर, येँय् जूगु साँस्कृतिक मुंज्याय् न्ववाःबले 'नेपाली भाषाया विरुद्ध आन्दोलन न्ह्याकुगु व नेपालभाषायात राष्ट्रिय भाषा यायेमाः' धैगु नारा विल धैगु द्वपनय् नेपालभाषा मंकाः खलःया नायः पद्मरत्न तुलाधरयात उब्लेया येँ प्रमुख जिल्ला अधिकारी भक्त बहादु कोइरालाया उजनय् सुरक्षा कानून अन्तर्गत तन्हु तक हिरासतय् । - ने.सं. ११०३ निसें नरायणहिटि लाय्कूया सचिव पिनिगु उजनं नेपाल संवत् सरकारी संचार माध्यमं प्रचार प्रसार यायेगुलि अघोषित प्रतिबन्ध । - ने.सं. ११०३ न्हूँदया साँस्कृतिक जुलुसया ग्वसाःना स्वापू क्यंसें नेपालभाषा मंकाः खलःया दांभिरं मदुम्ह काजिलाल श्रेष्ठयात ज्वनाः हनुमान ध्वाखा थानाय् निन्ह तक हिरासतय् । - ने.सं. ११०४ न्हूदँया लसताय् ओलम्पस क्लब, ओमबहाःया ग्वसालय् मोटर साइकल र्‍याली येँ, कोटेश्वर थ्यंकाः प्रहरीं लाठी चार्ज । - ने.सं. ११०५ न्हूदँया लसताय् सतुंगलय् बन्हि क्यनाच्वंगु साँस्कृतिक ब्वज्याय् प्रहरी हस्तक्षेप व निर्मम लाठीचार्ज । - ने.सं. ११०६ निसें न्हूदँया लसताय् नेपालभाषा मंकाः खलःया पाखें नेपाल देसय् दक्कले न्हापां Mass Running पुचः ब्वाज्याया ग्वसाः । कथंह..",http://www.nepalmandal.com/content/4474.html
नेपाल संवत् आन्दोलनया छपुलु - २ ,"Posted on Sat Oct 17, 2009  4:36 pm NST","नेपाल संवत्या विविध महत्वयात थुइकाः थ्व संवत्यात राष्ट्रिय मान्यता बीकेगु लागिं देसय् तःद न्ह्यवंनिसें छगू आन्दोलन न्ह्यात । गुकिया छपुलु छसिकथं थथे दुवालेफु । (ने.सं. १०७१ - ने.सं. ११२४) - ने.सं. ११०७ निसें न्हूदँया लसताय् नेपालभाषा मंकाः खलःपाखें हिदान - देसय् दक्कले उप्वः मनूतय्सं हिदान याइगु संस्था कथं नांच्वंगु । - ने.सं. ११०७ निसें न्हूदँया लसताय् नेपालभाषा मंकाः खलःया ग्वसालय् बसन्तुरं न्याकेत्यंगु पुचः ब्वाज्याय् नायः पद्मरत्न तुलाधर नापं छगू दर्जन मनूतय्त प्रहरीं ज्वंगु व थासं थासय् जूगु प्रहरी लाठी चार्जय् छयाँज्ये मल्ल के. सुन्दरनाप तःम्ह घाःपा । - ने.सं. ११०७ न्हूदँ ग्वसाः खल यलया कजि व दुजः भाजु बुद्धिराज बज्राचार्य व भाजु आशाराम शाक्ययात प्रशासनं ज्वनाः बुद्धिराज भाजुयात स्वन्हु प्यन्हुतक कुनाब्यूगु । - ने.सं. ११०८ न्हूदँया लसताय् ल्याय्म्ह पुचः थिमिपाखें दक्कले न्हापां नेपाल संवत्या प्रवर्तक शंखधर साख्वाःया किपा तयाः तिथि-पौ Wall Calender पिथन । - ने.सं. ११०९ न्हूदँया लसताय् अन्तर क्याम्पस नेपालभाषा साहित्य पालाया ग्वसालय् जूगु पुचः ब्वाज्याय् प्रहरी हस्तक्षेप व पुचः ब्वाज्या ज्याझ्वः क्वचायेका लिहांवया च्वंपिन्त येँया धल्को व डल्लुइ लाठि चार्ज । - ने.सं. ११०९ न्हूदँया साँस्कृतिक जुलुस मुंकेगु व आमसभा बसन्तपुरय् मयायेत नेपालभाषा मंका खलःयात स्थानीय अञ्चल प्रशासन पाखें प्रतिवन्ध - उगु दँय् आमसभा थंहिति क्वचायेकेत बाध्य । - ने.सं. ११०९ विराट नेपालभाषा साहित्य सम्मेलन गुथिया पाखें न्हूदँया लसताय् सुथय् ग्वसाः ग्वःगु नसंचा उल्लेज्याय् ख्वप इनाच्वो थ्यंकाः प्रहरी लाठी चार्ज व नायः गोविन्दमान श्रेष्ठयात प्रहरीं ज्वंगु । - ने.सं. १११० या न्हूदँया लसताय् नेपालभाषा मंकाः खलःया साँस्कृतिक जुलुसय् राजनीतिक पार्टीतय् नेतातय् पाखें दक्कले न्हापां ब्वतिकायेगु ज्या । - ने.सं. १११० या न्हूदँया लसताय् नेपालभाषा मंकाः खलःया बसन्पुरया साँस्कृतिक सभाय् इतिहासय् दक्कले न्हापां सरकार प्रमुख प्रधानमन्त्री कृष्णप्रसाद भट्टराईया लिस्सें तात्कालिन मन्त्रीपरिषदया आपालं मन्त्रीपिन्सं ब्वति कायेगु ज्या । - ने.सं. १११३ निसें नेपाल संवत्या न्हूदँ ज्याझ्वः हनेत नेपालभाषा मंकाः खलःपाखें सार्वजनिक ख्यःया हनेबःपिं मूतय् नेतृत्वय् 'न्हूदँ ग्वसाः खलः' स्वनेगु ज्या - न्हापांम्ह कजि - डा. शान्तवीर सिंह तुलाधर । - ने.सं. १११३ निसें नेपालभाषा मंकाः खलः पाखें न्हूदँया लसताय् 'नेवाः मुना' यायेगु परम्परा । - न्हूदँया लसताय् प्यदँ न्यादँ न्ह्यवनिसें न्हूदँ ग्वसाः खलः पाखें 'भिंतुना सनिल'या नांम दँय् दसं साँस्कृतिक ब्वज्या, अथेहे दँय् दसं शंखधर साख्वाः कप टेवल टेनिश प्रतियोगिता न्ह्यात । - ने.सं. १११५स नेपाल संवत्यात सरकारी मान्यताया मागतसें तात्कालिन प्रधानमन्त्री मनमोहन अधिकारीयात दक्कले न्हापांगु स्मरणपत्र बीगु ज्या । - ने.सं. १११६ चौलागाः २स नेवाः देय् दबूया विर्तामोडय् च्वंगु निक्वःगु वृहत सम्मेलनया पाखें कछलाथ्व पारु, नेपाल संवत्या न्हूदँ व म्हपुजायात देसय् दुने व देसं पिनेया सकल नेवाःतय् मंकाः नखः कथं हनेगु क्वछ्यूसें विर्तामोड घोषणापत्रया पिथना । - ने.सं. ११२० कछलाथ्व दशमि (२०५६ मंसिर २ गते) तात्कालिन प्रधानमन्त्री कृष्णप्रसाद भट्टराईया नेतृत्वया मन्त्रीपरिषद पाखें नेपाल संवत्या प्रवर्तक शंखधर साख्वाःयात राष्ट्रिय विभुति घोषणा यायेगु क्वछिना । - ने.सं. ११२० व ११२१स न्हूदँया लसताय् चःमति नेवाः पुचःया ग्वसालय् मिनि ट्याक्टर र्‍याली । - ने.सं. ११२२ न्हूदँया लसताय् कछलाथ्वः पारु कुन्हु राष्ट्रिय विभूति शंखधर साख्वाः प्रतिमा निर्माण समिति, मध्यपुर थिमिया ग्वसालय् थिमिया न्हूगु लँपुया प्यकालँया दथ्वी शंखधर साख्वाःया दक्कले न्हापांगु झ्वाताः(शालीक) थापना व उगु लागाया शंखधर चुक कथं नांछुना । - ने.सं. ११२३ न्हूदँया लसताय् थ्वहे दँय् न्हूदँ ग्वसाः खलः पाखें वछलां छवाः यंक तिनख्यलय् दक्कले न्हापां 'नेवाः महोत्सव'या ग्वसाः । - ने.सं. ११२४ कछलाथ्व १ न्हूदँ कुन्हु श्री ५ या सरकारपाखें नेपाल संवत्या प्रवर्तक राष्ट्रिय विभुति शंखधर साख्वाःया किपाः तयाः न्यातका मूतुगु हुलाक टिकटया प्रकाशन । - ने.सं. ११२४ कछलाथ्व ४ निसें सरकारी संचार व गैर सरकारी संचार माध्यमय् नेपाल संवत्या छयलाबुला । क्वचाल ।",http://www.nepalmandal.com/content/4475.html
न्हूदँया लसताय् यलय् क्याण्डल वाक ,"Posted on Mon Oct 19, 2009  1:42 pm NST","न्हूदँ ने.सं. ११३० क्यनीगु लसताय् थीथी ज्याझ्वः यायेगु झ्वलय् आइतवाः सनिलय् नेपालभाषा मंकाः खलः यलया इनापय् लियो क्लब अफ मनिगल, यलं सीइताः मतयाः (क्याण्डल वाक) यात । उगु ज्याझ्वःया उलेज्या नेपालभाषा मंकाः खलः यलया पुलांम्ह नायः नापं साहित्यकार डा. पुष्पराज राजकर्णिकारं यानादीगु खः । मतयाः यलया सापारु चाहिलीगु लँपु अर्थात मंगः बजारं न्ह्यानाः लुँहिति, उकुबहाः, तिछुँगल्ली, पुल्चोकय् च्वंगु नेपाल सम्वतया प्रणेता शंखधर साख्वाःया झ्वाता चाहिलाः बालिफः, क्वन्ति जुयाः लाय्कुलिइ थ्यंकाः क्वचाःगु खः । मतया शुरु याये न्ह्यः ग्वसाः खलःपाखें थीथी साँस्कृतिक ज्याझ्वः नं याःगु खः । उगु ज्याझ्वलय् परम्परागत ख्याः कवं प्याखं, बज्रयोगिनी चर्या प्याखं नापं नेपालभाषाया हुलाप्याखँ व म्ये नं न्ह्यब्वःगु खः ।",http://www.nepalmandal.com/content/4508.html
तिसा साहित्य पाला पाखें मन्द ब्वज्या ,"Posted on Tue Oct 20, 2009  7:50 pm NST",नेपाल संवत् ११३० न्हूदँया लसतातय् थुगुसी नं तिसा साहित्य पाला ललितका क्याम्पसं बसन्तपुली मन्द ब्वज्या याःगु दु । न्याक्वःगु खुशी पालाया ग्वसालय् जूगु थुगु ब्वज्याय् थुगुसी धर्मचक्र मण्डला ब्वज्या याःगु खः । न्हूदँ ११३० कछलाथ्व पारुया सुथय् न्हूदँ समारोह समिति - ११३०या नायः सभासद् तीर्थराम डंगोलं ब्जज्याया उल्लेज्या यानादीगु खः । सभासद् डंगोलं मन्दः च्वःपिं कलाकारतय्त दसिपौ नं लःल्हानादीगु खः । मन्दः ब्वज्या रतिना बज्राजार्यया संयाजकत्वय् जूगु खसाः मन्दःया डिजाइन अनिल महर्जनं यानादीगु खः ।,http://www.nepalmandal.com/content/4515.html
अप्वयावल खादाया छ्यलाबुला ,"Posted on Tue Oct 27, 2009  2:17 pm NST",सुयातं भिंतुना वा मनतुनां बिइबले छुं नं भिंगु ज्या जुइगु इलय् वा मिभंगु ज्याय् तकं थौंकन्हय् खादा क्वखायेकीगु चलन अप्वया वःगु दु । न्याताजि रंगय् खनेदुगु सालुसे च्वंगु नाइलनया कापःयात खादा धायेगु याइ । तिब्बती भाषं खादा धैगु गपतय् हिनेगु पवित्र कापः धैगु थुइकी । थौंकन्हय् छुं नं ज्याझ्वः जुलकि स्वांमाया पलेसा खादा छ्यलेगु यानाः वयाच्वंगु दु । स्वांमा गनावनी तर खादा गबलें गनावनीमखु । चोखो सफा व शुद्धताया प्रतिकया रुपय् खादायात कयातःगु दु । खादाया शुरुवात तिब्बतं जूगु आदिवासी जनजाति महासंघया नायः पासाङ शेर्पां धयादिल । नेपालय् न्हापांगु खसिइ हिमाली भेगय् बसोबास याईपं जातिं थुकियात छ्यलाबुलाय् हःगु खः । हिमाली क्षेत्रय् स्वां मदइगु जूगुलिं खादाया छ्यलेगु याःगु नायः शेर्पाया धापू दु । बौद्ध धर्मवलाम्वीतय्सं भिंगु ज्याय् खादा मदयेकं मज्यूगु वय्कलं जानकारी बियादिल । म्हासूगु तूयुगू वाउँगु वचूगु व ह्याउँगु रंगय् दयाच्वंगु खादाया न्यागू रंगयात पाच तत्व अथेधयागु जल अग्नी पृथ्वी बायु व तेजया संकेतया रुपय् कयातःगु दु । बिशेष याना तुयूगु व म्हासूगु रंगया खादा अप्वः छ्यलेगु यानाच्वंगु दु । प्रत्येक खादाय् भिंगु संकेत बिइगु अष्टमंगलया चिं कियातःगु तथ्य कपन गुम्बाया लामा गुरु थुक्तेन जिग्डोलं उलादिल । झीसं सुं नं लामा धर्मगुरुया ल्हातय् खादा देछाइ । गुरुं उगु खादा झीतं तुं हे क्वखायेकाबिइ । लामा धर्मगुरुयात झीसं आदर यायेगु जूगुलिं ल्हातय् ब्यूगु खः । बौद्ध धर्मया बिद्ध्वान गुरुं थियाब्यूगु आशिषया रुपय् झीत हे क्वखाय्कीगु परम्परागत चलन दु । लम्बाइ व आकार कथं फरक फरक भावय् न्यायेदइगु खादा न्यातका निसें निसः तक तू । सुरुया इलय् जनजातिं जक छ्यलावयाच्वंगु खादा थौंकन्हय् गैरजनजातिं नं उतिकं हे छ्यलाबुलाय् हयाच्वंगु दु । गुकिंयानाः खादाया ब्यापार आः तसकं अप्वःगु ब्यापारीतय् धापू दु । न्ह्यागु नं मौसमय् नं उतिकं हे बिक्री जुइगु खादा बिशेष याना ल्होछार बुद्धजयन्ती थें जाःगु पर्वय् अप्वः बिक्री जुइगु बिक्रेतातय् धापू दु । देय्या ततःधंगु राजनितिज्ञतय्सं तकं सम्मानया रुपय् ग्रहण यानाः वयाच्वंगु खादा भारतया कालिङपोङ व चाइनां नेपाः आयत जूइ । दंगु सजिलो व बारम्बार छ्यलेज्यूगु हुनिं नं खादा छ्यलाच्वंगु थुकिया उपभोक्तातय्स धापू दु । छ्यलेगु निंतिं अःपूगु जक मखु धार्मिक आस्थानाप स्वानाच्वंगु थुगु ज्वलं आः सकसिया निंतिं उपयोगी जूगु दु । मान सम्मान प्रतिष्ठा इज्जत न्ह्याथे हे धाः खादा न्ययेखन धायेवं जनजाति जक मखु सकल नेपाःमिं गौरव महसुस याइ ।,http://www.nepalmandal.com/content/4619.html
'नेपाल संवत् न्हूदँयात राज्य स्तरं न्यायेकेमाः' ,"Posted on Tue Oct 20, 2009  7:53 pm NST","नेपालभाषा मंकाः खलः यलया ग्वसालय् न्हूदँ कुन्हु यलया मंगलं छगू तःजिगू सांस्कृतिक जुलुस यात । जुलुस यल दे चाहिला पुल्चोय् च्वंगु शंखधरया झ्वताय् स्वांमा क्वख्यायेका मंगलय् हे थ्यंकाः क्वचाःगु खः । जुलुस लिपा जूगु सभायात सम्बोधन यानादिपिंसं स्वीदँ न्ह्यः निसें जनस्तर पाखें त:जिक न्यायेकाः वयाच्वंगु न्हूदँ आः राज्यस्तर पाखें हे संचान जुइमाःगु खँय् बः ब्यूगु ख: । नेपालभाषा एकेडेमीया चान्सलर नापं ज्याझ्वःया मू पहां सत्यमोहन जोशी, ज्यापु समाज यलया नायः रामकाजी अवाले, यल मंकाः खलःया सल्लाहाकार डा. पुष्प राजकर्णिकार, हरिकृष्ण व्याजनकार लगायतं थःथःगु नुगः खँ तयादीगु खः । ज्याझ्वः नेपालभाषा मंकाः खलः यलया सभापति सुरेश प्रधानया सभापतित्व जूगु खः ।",http://www.nepalmandal.com/content/4516.html
नेवाः स्वायत्त गणराज्य घोषणा याइगु ,"Posted on Tue Nov 10, 2009  5:56 pm NST","थीथी दलया नेवाः संगठन व नेवाः आन्दोलनकारी पुचःत जानाः नीस्वंगु नेवाः स्वायत्त राज्य मंकाः संघर्ष समितिं थ्वहे वइगु पोहेलाथ्व नवमि (पुस ११ गते) कुन्हु नेवाः स्वयात्त गणराज्यया घोषणा याइगु जूगु दु । थीथी थासय् जातिय गणराज्य घोषणा यायेगु ज्या जुयाच्वंगु ईलय् नेवाःतय् बाहुल्य दुगु थासय् नं जाती स्वायत्त गणराज्य कथं नेवाः स्वायत्त गणराज्य 'नेपालमण्डल' घोषणा यायेत्यंगु खः । पूर्व घोषित आन्दोलनया ज्याझ्वः कथं एनेकपा (माओवादी) स्वयात्त गणराज्य घोषणा यायेगु ज्याझ्वः लितकासां माओवादीया हे जातीय कवःतय्सं थाय् थासय् जातीय गणराज्य घोषणा यानाच्वंगु ईलय् नेवाःतय् बाहुल्य दुगु थासय् धाःसा नेवाःतय् मंकाः संघर्ष समितिं नेवाः गणराज्यया घोषणा यायेगु ज्याझ्वः क्वछीउगु खः । घोषणा यायेगु न्हि कुन्हु नेवाः स्वायत्त गणराज्यया राजधानी येँया दशरथ रंगशालाय् छगू तःजिगू ज्याझ्वः यानाः थ्व घोषणा जुइत्यंगु खँ ग्वसाः खलकं धाःगु दु । उगु न्हि कुन्हु बसन्पुलि छगू विशाल र्‍याली पिथनाः देय् चा:हीला दशरथ रंगशालाय् थ्यंकाः घोषणा याइगु ज्याझ्वः दु । थुगु न्हियात नेवाः गणराज्य पलिस्था जूगु न्हि जुइगुलिं उत्सवया कथं न्यायेकीगु खँ नं ग्वसाः खलकं धाःगु दु । वहे ज्याझ्वःलय् नेवाःतय् मंकाः ध्वाँय्यात अन हे सार्वजनीक यानाः ब्वयेकीगु व न्हापांगु खुसी झण्डोत्तोलन याइगु ग्वसाः दु । लूमंकेबहजू, नेवाः स्वायत्त राज्य मंकाः संघर्ष समितिइ माओवादी, एमाले, कांग्रेसया नेवाः संगठनत नापं नेवाः देय् गू नेपाल मण्डल, नेवाः जागरण मञ्च लगायत संस्थात दुजः कथं दु ।",http://www.nepalmandal.com/content/4900.html
शान्ति सम्झौता जूगु स्वदँ पूवन ,"Posted on Fri Nov 20, 2009  7:22 pm NST","झिदँ ता:हाक:गु सशस्त्र द्वन्द्व क्वचाःगु घोषणा सहित शान्ति सम्झौता जूगु थौं स्वदँ पूवंगु दु । स्वदँ न्ह्यः थौंया हे न्हि कुन्हु न्हय्गु दलया पाखें तत्कालिन प्रधानमन्त्री गिरिजाप्रसाद कोइराला व तत्कालिन नेकपा (माओवादी) पाखें अध्यक्ष पुष्पकमल दाहाल 'प्रचण्डं' हस्ताक्षर यानादीगु खः । २०६३ मंसिर ५ गते जूगु थुगु सम्झौतां २०५२ साल निसें न्ह्याःगु माओवादीया सशस्त्र युद्ध क्क्चाःगु घोषणा याःगु खः । तत्कालिन जुजु ज्ञानेन्द्रया शाही सरकार विरुद्ध मंकाः आन्दोलन यायेत न्हय्गू दल व माओवादी दथुइ दिल्ली जूगु झिंनिगू बुँदे सम्झौता लिपाःया झिगुन्हूया आन्दोलन पाखें लोकतन्त्र पलिस्था जुइधुंकाः राज्य व विद्रोही पक्ष दथुइ थुगु सम्झौता जूगु खः । थ्वहे सम्झौता कथं अन्तरिम संविधान जारी यानाः देशय् न्हापांगु खुशी संविधान सभाया चुनाव, राजतन्त्रया अन्त्यया घोषणा, संघीय लोकतान्त्रिक गणतन्त्र नेपाःया पलिस्था जुल । तर, थौं विस्तृत शान्ति सम्झौता जूगु स्वदँ पुलेधुंकाः नं थुकीया मू कार्यसूची कथंया मूमू ज्यात जुइफुगु मदुनी । शान्ति प्रकृया पुवंकेत माओवादी लडाकूतय् पुनःस्थापना, न्हूगु संविधान च्वयेगु, द्वन्द्वया ईलय् बेपत्ता जुपिनि मालेज्या व पीडित पक्षयात न्याय बीगू प्रमुख ज्याखँ प्रतिया प्रतिबद्धता अलपत्र जूगु दु । वर्तमान अवस्थाय् दलत दथुइ अप्वयावंगु दुरु व राजनीतिक गतिरोधया कारणं शान्ति सम्झौतायात अझ अन्यौलय् घ्वान्छ्वःगु दु । स्वदँ न्ह्यः शान्ति सम्झौता जूगु ईलय् तत्कालिन प्रम कोइराला व माओवादी अध्यक्षं सहमति यानाः झी ताः ई तक न्ह्या वनेमानीगु खँ धाःसां थौं निम्ह नेतातय्सं हस्ताक्षर याःगु सम्झौता व धयादीगु धापू कथं राष्ट्रिय सहमति, सहकार्य व एकताया आधाय् राजनीतिक दलत न्ह्या वनेफुगु मदु । थ्वहे कारणं जनताया नुगःलय् अनिश्चितता अप्वःगु दु । सम्झौता कथं प्राथमिक खँत हे पूमवंगुलिं न्हूगु संविधान जारी यानाः देययात आर्थिक, सामाजिक व सांस्कृतिक रुपान्तरण व प्राप्त उपलब्धि संस्थागत यायेगु थंज्याःगु शान्ति सम्झौताय् न्ह्यथंनातःगु खँ पूवंकेत नेपाःमितय्सं अझ ता: ई पिमानिगु जूगु दु । थौं राजनीति अत्यन्त गम्भीर अवस्थाय् लानाच्वंगुलिं शान्ति सम्झौता जूगु न्हि कुन्हु नेतातय्सं न्ववागू खँ व शान्ति सम्झौताय् न्ह्यथंनात कथं राष्ट्रिय सहमति, सहकार्य व एकताया माध्यमं स्यनाच्वंगु राजनीतिक अवस्थायात गति बीत दक्वं दलया नेता गम्भीर जुइमाःगु दु । नापं जनतां ताः ई निसें पियाच्वंगु शान्ति प्रकृया पूवंकेगु, माओवादी लडाकू समायोजन व संविधान निर्माण यायेगु ज्या ईलय् हे जारी यायेमाःगु हाथ्या दलतय्सं गम्भीर जुयाः थुइकेमाःगु दु ।",http://www.nepalmandal.com/content/5079.html
वल यःमरि पुन्हि ,"Posted on Tue Dec 1, 2009  11:05 pm NST",त्य:छि त्यः बकिछं त्यः लाला बाला कुलेचा जुछि  त्यः थुपालेया सामा वल योमरी निगः तिय योमरी च्वामु उकिया दुने हाकु नयेबलय् माकु हामो नापं चाकु ब्यूम्ह ल्यासे मब्यूम्ह सितिकुति चिकुलाया इलय् थथे हे म्ये हाहां छेँखा पतिकं यःमरि मुनाः नयेगु चलन नेवाः संस्कृतिइ यःमरि पुन्हि कुन्हु खंकेफु । मचांनिसें बुराबुरितय्त तकं साप हे यःगु मरि जुयाः यःमरि नां छुना ब्यूगु व दच्छिया छन्हु थिलापुन्हि कुन्हु यःमरि दयेकाः पुजा यायेगु नयेगु चलन नं नेवाः संस्कृतिइ दु । थ्व न्हियात नेवाःतय् दथुइ यःमरि पुन्हि धायेगु याः । सामाज्या धुंकाः छेँछेँय् लक्ष्मी रुपी अन्न दुकाये धुंकाः धुकुती वायात यःमरि नाप पुजा यात धाःसा दच्छि तक धन सम्पत्ति ध्यबा अन्नं पूर्ण जुइगु आशां थौंतकं नेवाःतय्सं थिंला पुन्हि कुन्हु झः झः धायेक यःमरि पुन्हि माने याना वयाच्वंगु दु । थ्व झ्वलय् उकुन्हु सुथन्हापां छेँछेँय् यःमरि दयेके धुंकाः दकलय् न्हापां त्वाःत्वालय् च्वंपिं द्यःतय्त छायेगु याइ । अले धुकुती पुजा यायेत ततःग्वःगु निगः यःमरि दयेकी गुकियात मायो बायो धाइ । ग्वःचालाःगु तग्वःगु यःमरियात मायो धाइसा पाचालाःगु स्वकुं लाःगु यःमरियात बायो धाइ । उकिया दुने हामो चाकु माय् मुं मतसे आखे जक तइ । अथे हे जाकिचुंयापिं श्री गणेश श्री कुवेर श्री लक्ष्मी काबेला व तःसि तयाः धुकू पुजा याइ । अले प्यन्हु लिपा बियाछ्वये धुंकूपिं म्ह्यायमस्तय् ल्हातं स्वां क्वकयाः प्रसाद इनाबिइ । यःमरि नेवाःतय्गु नयेगु छगू नसाया नापनापं नेवाः संस्कृतिया छगू महत्वपुर्ण प्रतिक हे जुया बिउगु खनेदु । थ्व झीगु संस्कृतिइ मौलिकता दुगु छगूयां छगू जक मरि धाःसां पाइमखु । संखाकार वा स्तुपाकार धाःसां थ्व यःमरि कलशाकार खनेदु । गुगु कलश मदयेक छुं हे धार्मिक ज्या पूर्ण जुइमखु । गथे पूर्ण कलश स्थापना मयायेक छुं हे धार्मिक ज्या पूर्ण जुइमखु अथे हे ततःधंगु धार्मिक पर्वय् यःमरि मदयेक मगाः । गथे कि नेवाः संस्कृतिइ मस्तय् बुन्हि माने यायेगु ¤वलय् झिंनिदू दुपिं मस्तय्गु बुन्हिबलय् जोर वर्षय् वःगः हे यःमरिया माः क्वखायेकेगु चलन दु । अथे हे प्वाथय् दुपिं मिसातय्त थःछेँयापिंसं बजि नकः वइबलय् धौ बजि व म्येय्यागु ला नापनापं सच्छि व च्यागः यःमरि नं ज्वनावइगु चलन दु । नेवाः समाजय् किसान वर्गय् किजापुजा याके छ्वइबलय् मेमेगु नसाया नापनापं यःमरि नं माः । अथे हे तुं किसान वर्गय् यःमरि पुन्हि कुन्हु न्हू ब्याहा याइपिनिगु मामिलाया धाःसा थःछेँयापिंसं किजापुजा कुन्हु छ्वयाहःगु कु स्वयां अप्वः सरसामान बिया छ्वयेगु याइ । उकी छगू मदयेक मगाःगु यःमरि नं खः । थ्व यःमरि ततःग्वयेक दयेकी अले उकी जाकिचुंयापिं चखुंचात सिन्काय् तियातःगु दइ । थ्व बाहेक नेवाःतय् बुरा जंक्व याइगु इलय् जंक्व याइम्ह बुरा वा बुरियात यःमिरं लुकेगु नं चलन दु । अझ न्हूगु छेँ वा देगः दने धुंकाः दकलय् न्हापां पुजा यायेगु ¤वलय् प्वूलय् व यःमरि तुइकेगु नं चलन दु । देगः दयेकेगु तिथि कथं दच्छिया छकः बुसादू याइकुन्हु प्वूलय् नं यःमरि तुइकेगु परम्परा न्हापांनिसें दुगु दसि चांगुइ च्वंगु छगू अभिलेखय् दु । गुगु अभिलेख ईस्वीया न्यागूगु शताब्दीयागु खः । अथे हे भ्वूतया चण्डेश्वरीया जात्रा यलया बुंगद्यःया जात्राय् नं यःमरिया छ्यलाबुला जूगु खंकेफु । थुखे लुभुइ यःमरि पुन्हि कुन्हु तःधंगु जात्रा जुइ । महाद्यःया जात्रा जुइगु झ्वलय् महाद्यःया शिविलंग खःचाय् तयाः बाजं थानाः देचाःहीकेगु याइ । उगु इलय् लुभु देया छेँछेँ पतिकं यःमरि नापनापं फलफूल पंचपकवान पंचामृत तयाः महाद्यःयात पुजा याइ । थथे पुजा यायेत दयेकीगु यःमरिइ आखे जक दइ । दकलय् महत्वपूर्ण खू उकुन्हु लुभुमितय्सं झःझः धायेक देफजा नं याइ । नेवाःतय्सं विशेषयानाः देपुजा अक्षय तृतियांनिसें सिथिनखःया दथुइ याइगु जूसां लुभुमितय् थ्व हे यःमरि पुन्हि कुन्हु छाय् देपुजा याइगु खः व रहस्यया हे खू जुयाच्वंगु दनि । अथे हे यःमरि नाप स्वापू दुगु मेगु जात्रा ख्वपय् कोजाग्रत पुन्हि कुन्हु जुइगु चलन दु । इतिहासविद् भाजु लिलाभक्त मुनंकर्मीया कथं उकुन्हु ख्वपया गोमारी त्वाःया गणेद्यः नापसं च्वंगु चैत्यया न्ह्यःने ततःग्वःगु खुगः यःमरि ब्वयेगु याइ । उकिया लागिं छमुरि जाकि माःगु खू अनसं च्वंगु ने।सं। ७८९ चैत्र शुक्ल अष्टमीया अभिलेखय् न्ह्यथनातःगु दु । गुगु अभिलेख मुनीराम भारों तयातःगु खः । उकुन्हु वहे यःमरि प्रसादया रुपय् स्वकुमितय्त इनाबिइगु याइ । थ्व प्रसाद कायेफत धाःसा यक्व धनसम्पितं पूर्ण जुइ धइगु विस्वासं अन छगू तःधंगु भिड दयाच्वनी । दकलय् न्ह्याइपुगु खू छु दु धाःसां गोमारी त्वाःया व लागा कापतय् रंग छिइपिं रंजितकारतय्गु बस्ती दुगु थाय् खः । अले थ्व यःमरि ब्वयेगु ज्या नं व हे रन्जीतकारतय्सं याना वयाच्वंगु दु । ततःग्वःगु यःमरि दयेकेगु ¤वलय् यःमरि दुने ग्वंम्पचा तयातइगु जुयाच्वन । गुकी उमिसं कापतय् तइगु थीथी छ्वालुगु रंग तया तइगु जुयाच्वन । अले यःमरि लानाकायेगु ¤वलय् यःमरि दुने च्वंगु रंग छ्यालब्याल जुयाः रंगीबिरंगी जुइगु तसकं न्ह्यइपुसे च्वंगु जात्राया रुपय् कायेफु । अथे हे छुं उकुन्हु बहनी लिबाक्क ख्वपया बोलाछेँ त्वालय् च्वंगु अखु बहाः गुकियात यलया बुंगद्यःया मांया थःछेँ नं धाइ लय् नं थथे हे ततःग्वःगु निगः यःमरि व हे गोमारी त्वाःयापिं रन्जीतकारतय्सं ब्वः वइ । अनं लिपा अन स्वःवःपिं फुक्कसितं समय्बजि नका छ्वइ । थुकथं झीगु संस्कृतिइ यःमरिया उपयोग थीथी थासय् थीथी कथं जुयावःगु लुइकेफु । धार्मिक सामाजिक साँस्कृतिक हरेक कथं यःमरिया महत्व दयाच्वंगु खंकेफु । यःमरि दुने सुलाच्वंगु थ्व महत्वयात ब्याक्कं थुइकेमाःगु खनेदु । (किपा - मोनिका श्रेष्ठ),http://www.nepalmandal.com/content/5269.html
थौं घ्यःचाकु संल्हू ,"Posted on Fri Jan 15, 2010  8:49 am NST",थौं सोलार क्यालेण्डर कथं माघ १ गते । दक्व नेवाःतय्सं घ्यःचाकु संल्हू कथं हनाच्वंगु दु । घ्यःचाकु नलकि म्ह क्वाइगुलिं नेवाःतय्सं थ्व चिकुलाया इलय् थजाःगु नखः दयेकाः तःगु खः । थौंया न्हिसं पाजुपिंसं थः भिंचापिंत पुजा याइगु चलन दु । पाजुपिंसं थः भिंचायात पुजायातकि पाजुपिनिगु दच्छियंकंया पाप क्वलाइगु जन विश्वास दु । थौं सुथय् हे सकलें पाजुपिं थः भिंचायात काःवनाः पुजायाना भिंचायात घ्यःचाकु भाग नकी अले व भिंचायागु भागय् च्वंगु भिंचाया चिप नयेगु नं चलन दु ।,http://www.nepalmandal.com/content/6049.html
जमिम शाह हत्या प्रकरण : सरकारया मौन समर्थन ? ,"Posted on Wed Feb 10, 2010  10:46 am NST","'भारतया विरोध याःगुलिं शाहया हत्या यानाःगु खः ।' थ्व धापू छोटा राजन पुचःया दुजः भरत नेपालीया खः । सुनां संचार उद्यमी जमिम शाहया हत्या यानाःगु जिम्मा काःगु दु । नेपालीं जमिम शाहया हत्या जूगु कन्हय् कुन्हु अर्थात ८ फेब्रुअरी २०१०, सोमवाः स्पेस टाइमया मू ज्याकू व ऐभिन्यूज टेलिभिजनयात फोन यानाः थुगु जिम्मेवारी काःगु खः । थ्व जिम्मेवारी नापं आइतवाः हत्या जूम्ह संचार उद्यमी शाहयात सुनां स्याःगु धइगु न्ह्यसःया छगू हद तक लिसः मालेत अपूगु दुसां थुकीं यक्वः हे मेमेगु न्ह्यसःत ब्वलंका ब्यूगु दु । न्हापा निसें हे शाहयात भारतं पाकिस्तानी खुफिया एजेन्सी (आइएसआइ)या एजेन्ट व अन्डरवल्ड डन दाउद इब्राहिमया ग्वाहालिमि धकाः द्वपं बियातःगु खः । उकीयात तक्वः हे शाहं मखुगु द्वपं बियाः थःगु चरित्र हत्या यायेत स्वगू धकाः खण्डन यानाः लिप्पांगु इलय् तसकं 'लो-प्रोफाइल'य् च्वनाच्वनादीगु खः । न्हापा विवादय् लाम्ह जुसां लिप्पांगु इलय् गनं नं नां न्यने मदयाच्वंगु इलय् वंगु आइतवाः ७ फब्रुअरीया न्हि कुन्हु वयेकयात येँया तसकं सुरक्षित धाःगु थासय् गोलीं क्येकाः स्यानाबिल । सुरक्षित थाय् धयातःगु लाजिम्पाट, उकी नं उपराष्ट्रपतिं निक्वःगु खुशी सपथ ग्रहण याइगु धकाः अझ अप्वः सतर्कता नालातःगु ई खः । तर नं छगः मोटरसाइकलय् वयाः गोलीं क्येकाः न्हय्गू मिनेट तक सतकय् च्वनाः हत्यारातय्त अपूक हे बिस्यूवनेत ताः लात । थ्व घटनां सरकरया सुरक्षा व्यवस्था प्रति न्ह्यसः थनीगु लाः स्वभाविक हे जुल तर वस्वां नं तःधंगु खँ शाहयात गुकथं भारत विरोधीया द्वपं बियाः स्याःगु खः उकी सरकारया मौनता प्रति अप्वः न्ह्यसः थनीगु थाय् दु । अझ थुगु घटना प्रति भारतीय संचार माध्यं पाकिस्तानी एजेन्टयात गोलीं क्येकाः स्यात धकाः बुँख बियाच्वंगु व भारत सरकारं नं थुकी छुं प्रतिकृया मब्यूगुलिं थुकी भारतीय सरकारया प्रत्यक्ष वा अप्रत्यक्ष संल्गनताया न्ह्यसः नं ब्वलंगु दु । पाकिस्तानी एजेन्ट व दाउद इब्राहिमानाप सतिम्ह धकाः हे २०५५ असार १५ गते तत्कालिन सांसद मिर्जा दिलसाद वेगयात नं गोलीं क्येकाः स्याःगु खः । थुकीया अर्थ भारत विरोधीतय्त भारतया अन्डरवल्ड डनं भारतीय अधिकारीतय् ग्वाहालिइ स्याःगु पुष्टि यायेत थप बल बीइ । यदि भारत सरकारं थुकी प्रत्यक्ष वा अप्रत्यक्ष ग्वहालि यानाच्वंगु दुसाः वथंज्याःगु घृणित ज्या मेगू छुं जुइ मफइगु लाः दु हे दु तर वस्वयां न्ह्यः शाह छम्ह नेपाःमि जूगुलिं वयाः सुरक्षा बीगु जिम्मा नेपाः सरकारया खः । नापः छुं नं विदेशी संघ संस्थां वयात छुं कथंया द्वपं ब्यूसाः वयाः बचाउ यायेगु जिम्मा नेपाः सरकारया हे खः । तर थन सरकार प्रमुख प्रधानमन्त्री, उपप्रधानमन्त्री लगायत शाहया छेँय् वनाः बिचाः हायेकेगु बाहेक सरकारया पाखें आधिकारीक रुपं नं त भारतीय संचार माध्यं बियाच्वंगु द्वपंया खण्डन यायेत स्वःगु दु न त भारतीय अधिकारीतय्त नाप लानाः थुकीया बारे स्पष्टिकरण फ्वनेगु आँट हे याःगु दु । यदि छम्ह आम नेपा:मियात थीथी द्वपं बियाः विदेशीतय्सं नेपाः दुने न्हिनय् हे गोलीं क्येकाः स्यायेगु प्रति नेपाःया सरकार सुम्क च्वनीसाः उकीया अर्थ नेपाःमितय् के अझ नं स्वतन्त्रता मदुनी, नेपाः अझ नं स्वाधीन मजूनी धाःगु खः । अझ सरकारी मौनतां सुनं नेपाःमि याके विदेशीतय् विरुद्ध न्ववायेगु हक मदु व सुनां न्ववासाः उकीया लिच्वः शाहया हत्या खः धकाः धयाच्वंगु आभाष जूइ । अथे धइगु विदेशीतय्सं नेपालय् वयाः नेपाःमियात गोली क्येकाः स्याःगु प्रति सरकारया मौन समर्थन खः धा:सां छुं पाइ मखु । asmeet@nepalmandal.com",http://www.nepalmandal.com/content/6468.html
"छुन चिय्, चिनिया न्हूदँ व नेपाल संवत् ","Posted on Sun Feb 14, 2010  11:06 am NST","हलिमय् औद्योगिक व व्यापारिक पक्षय् दकले दुर्त गतिं ब्वाँय् वनाः च्वंगु छगू देय्या नां खः चीन । न्हूगु जनवादी चीन निर्माणनिसें थौं तकया दुने थुगु देशं यक्व हे विकास यायेधुंकूगु दु । विकासया गति न्ह्याकू हे तिव्र जुसां चिनिया सरकार व जनसतरं थौं तक नं थःगु मौलिक पक्षयात उलिहे क्वातुक्क संरक्षण यानाः तःगु दु । सन् १९६६ निसें १९७६तक झिदँन्यंक साँस्कृतिक क्रान्ति याःगु थ्व देशय् नं लिपा वया थःगु जनजातितय् संस्कृति, भाय् थें ज्याःगु मौलिकतायात ल्यंकातय्मा धाइगु वाः चायेका उकिया संरक्षण पाखे लगेजूगु खः । झी २१औं शताब्दीया मनूत ई नाप नापं न्ह्याः वनेला माः तर थःगु मौलिक पक्षयात न्ह्याथें याना जुसां ल्यंका तयेमा धइगु दसू थौं चीनं क्यंगु दु । चिनियातय् दकलय् तधंगु नखः धयाःगु हे छुन चिय् अर्थात चिनिया न्हूदँ खः । थ्व न्हूदँ नं झी नेपाल संवत् थें चन्द्रमास कथं जुइगुलिं थुगु नखः ईश्वी संवत् कथं गुवलें जनवरीया लिपांगु वाः पाखे लाइसाः गुवले फेबु्रअरीया न्हापांगु वाःया दुने लाइ । छुं छुं अभिलेख कथं थ्व नखः चीनया सिया (Xia) वंशया पालं निसें न्ह्याःगु खनेदुसां नं आधिकारी रुपं गुवले निसें थ्व नखःथा थालनी जुल धइगु खँय् चिनियात अझ नं स्पष्ट मजूनी  । थौं थुमिसं न्यायेकीगु न्हूदँया न्हि धाःसाः हान् (Han) वशंया सम्राट ऊया पालं निसें शुरु जूगु खः । किंवदन्ति कथं प्राचीन चीनया समुद्रय् च्वनिम्ह 'नियान' धाम्ह ख्याः झिंनिलाःया छक्वः पिहां वया मनूतय्त दुःख बीगू जुयाच्वन । लिपा मनूतय्सं थुम्ह ख्याःया कम्जोरी तःतःसः व ह्याँगू रंग खः धकाः सिकालिं थ्व ख्या: पिहां वइगु ईलय् तजिक बारा न्यायेकीगु व फयाँ फतले ह्याँगू रंग छय्लेगु शुरु यानाहल । थ्व हे ख्या: बिसिकेगु परम्परायात लिपा न्हुदँ कथं हनेगु याना हःगु खः । थ्वहे परम्परा कथं थौं तकः नं चिनियातय्सं न्हुदँ न्याकीगु इलय् तःतःसःया बारा व आताशबाजि मुइकीगु यानाच्वंगु दु । नापं थुगु इलय् अत्याधिक रुपं ह्याँगू रगंया छय्ला बुलां यानां चीन छगुलिं हे ह्याँगू रगंय् थुना च्वंगु थें च्वनी । खय्तला थ्व न्हूदँया ल्यूने यक्व हे किंवदन्ति त दु, अथे खःसां नं दसिबे ल्वकंह्वागु धा:सा: थ्व हे खः । चिनिया सरकारपाखें थुगु न्हूदँया लसताय् सार्वजनिक बिदा बियातःगु दु । थ्व बिदा सराकारी ज्यासःलय् स्वन्हूयंक बियातःगु दुसाः मेमेगु ज्यासःया भार स्वयाः छवाः तक नं बिदा बीगु चलन दु । थुकिं याना सर्वसाधारण जनतायात थ्व नखः हनेत छगू तिबः थें नं जुगू दु । न्हिया न्हिथं ज्या यायेवलय् धायेमा वा आधिकारिक तिथि मितिया ज्या यायेवलय् ईश्वी संवत्या तारिक छय्लीगु या:सां नं उमिसं मौलिक तिथियात गवलें नं क्वपलाना छ्वगू मदु । उमिसं न्यायेकीगु मेमेगु गुलिंनं नखः चखःत दु व दक्वं हे उमिगु मौलिक संवत्या तिथि कथं न्यायेकी । हजारौं दँ न्ह्य: निसें न्ह्याना वयाच्वंगु थ्व संवत्यात न्हूदँ कथं आः तकः नं चिनियातय्सं उलिहे झः झः धायेक न्यायेका वयाच्वंगु दु । तर झी थाय् धाःसा उकिया थ्याक्क उल्ता! झीगू थःगु हे मौलिक संवत् नेपाल संवत् देयेक देयेकं नं सरकारी स्तरं उकियात छय्ला तकं तःगु मदु । संम्रक्षणया निंतिं पला ल्ह्वनेगु खँला दहे दनि । झी नेपाःया गुलि मनूतय्केला नेपाल संवत्या बारे गाक्कं ज्ञान तकं मदु । बरु उकिया पलेसा गाक्कं भ्रम जक ब्वलनाच्वंगु खनेदु । थंज्याःगु हे पह खःसा झीगू थ्व नेपाल संवत् केवल छगू किंवदन्ति जकः जुया ल्यनाच्वनि । झीगू नेपाल संवत्ला सत्य घटनाया लिधंसाय् न्ह्यानाः वःगु संवत् खः । तर चीनया छुन चिय्ला बस् छगू किंवदन्ति कथं न्ह्याःगु संवत् व नखः खः । बिड्म्वना धाय् झीगू देशय् सत्य घटनायात केवल छगू किंवदन्ति कथं जक ल्यंकातय्गु दुसप्रयास जुयाच्वंगु दुसा चीनया किंवदन्ति कथं न्ह्याःना वयाच्वंगु छुन चिय् धासाः बांलाःगु संरक्षण व संवर्धनया कारणं छपू बाखँ नं धाथेंया घटना कथं न्ह्याःगु खःला की धइगु महसुस जुइ । झीसं नं थ्व हे लिधंसापाखें स्यनाः कयाः थःगु मौलिकतायत ल्यंकातय्त सकल नेपा:मि छद्धि छप्पं जुया न्ह्याः वने माःगु ई वःगु दु । सरकार व जनस्तर नापं जानाः थ्व कुतयात धाःसा पक्कां नं सफल जुइ धाइगु दसू झीत चीनं क्येने धुंकूगु दु । आः नं झीसं थ्व खँयात नालाः मकासा गनं झी थःगु हे कारणं याना नेपाल संवत् छगू किंवदन्ति जक जू वनीगु खःला ? थुके पाखे सकस्यां इलय् हे वाःचाय्के माः थें च्वं ।",http://www.nepalmandal.com/content/6554.html
स्वंगू दल स्वखे - गबले तयार जुइ संविधान? ,"Posted on Fri Feb 19, 2010  1:54 pm NST",संविधान निर्माणया नितिं स्वला जक ल्यं दनिगु इलय् स्वंगू तःधंगु दल स्वंगू जिल्लाय् फैलेजुयाः मुँज्या च्वनाच्वंगु दु । खय्त ला यलया सानेपाय् पार्टी ज्याकू दुगु कांग्रेसया मुँज्या स्थगित जूगु दु तर मुँज्या क्वचा:गु धाःसा मदुनि । अथेहे येँया बल्खुइ एमाले व ख्वपय् माओवादीया मुँज्या जुयाच्वंगु दु । छकलं स्वंगु दलया मुँज्या ब्यागलं ब्यागलं थासय् च्वंगु हे छगू संयोग जुइफु तर सल्लाह मखु । संयोग नं थुलि जक मखु मेगु नं दु । स्वंगु दल स्वखे मुँज्या च्वनेत ब्यस्त जूगु दु तर स्वंगुलिं दल आन्तरिक कचवंया चमम रुप काःगु दु । थ्वहे आन्तरिक कचवं ज्यंकेमफयेवं कांग्रेसया मुँज्या स्थगित जूगु दुसा सदाबहार कचवंया छेँ धयातःगु एमाले दुने झन कचवं मजुइगु खँ हे मन्त । दुने ला कचवं द हे दुगु जुल पिने नं उगु ज्याखँ खनेदत बिहीवाः बल्खुइ । शायद थुगु एरिया हे थज्यागु खःला । मखुसा सानेपाय् कांग्रेस दुने ब्वलंगु ल्वय् बल्खुया एमाले दुने नं छाय् सरेजुल ? थ्व निगू ल्वापुखिचा पार्टी स्वयां तसकं तापाक्क ख्वपय् च्वंगु माओवादी मुँज्या नं कचवं मुक्त धाःसा जुइमफुत । कम्युनिष्ट उकिसनं माओवादी । गुलि कडा जुइ धैदिसँसा ? तर छु याये नः थें जाःगु अनुशासन व कडा गोपनियता हाजाँगाया पिहाँवःगु दु खबरत माओवादीइ एमालेकरण जुल धासें कार्यकर्तां कुँ खिन धकाः । छु थ्व चीधंगु कचवं खःला ? पार्टीइ आन्तरिक कचवं झीगु सरोकारया बिषय मखु । तर थुगु कचवंखं संविधान दयेकेगु राष्ट्रिय अभियान व दलया लोकतन्त्रीकरणय् शंका ब्वलंगु दु । संविधान निर्माणया निंतिं स्वंला जक ल्यं दनि । अले दलत थःथःगु हे मुँज्याय् ब्यस्त । चाःन्हि संविधान दयेकेत खटेजूपिं चाहिं दलया असहमतिया हुनिं संविधान दयेकेगु प्रक्रियाय् एक इञ्च नं न्ह्याःवने मफुनि धकाः च्यूता कयाच्वंगु दु । धाथें धायेगु खःसा दलीय सहमतिया अभावय् संविधानसभां सहलह यानाच्वंगु प्रतिवेदनय् छ्याता नापं संवैधानिक समितियात छ्वये तकं मफुनि । गुकिं यानाः फागुन २१ गते तकया दुने एकीकृत मस्यौदा तयार मजुइगु पक्का जुइधुंकल । नापनापं थुकिं कार्यतालिकाय् तकं ह्यूपाः जुइगु जूगु दु । तर निकास बिइमाःगु दल धाःसा ल्वापुया पुचा पिनाच्वंगु दु । छु थुकथं हे संविधान तयार जुइला  दलत थुकथं आरामनक्सा छुं हे गृहकार्य मयासें च्वनाच्वंगु नीछला बिइधुंकल । थुकिया दथुइ इमिसं तच्वयेक भाषण वाहेक मेगु छुं हे मयात । आः ला झन दकले तःधंगु दल माओवादी हे थःगु नेतृत्वय् सरकार बनेमजूतले संविधान हे बनेमजुइगु जकं धयाच्वंगु दु । नीछला ला संविधान दयेकेगु धकाः खँ जक ल्हाना फुकल । आः ल्यं खनिगु स्वलाया दुने छुं संविधान तयार जुइला  ?,http://www.nepalmandal.com/content/6687.html
ह्यापी भ्यालेन्टाइन्स डे ! ,"Posted on Sun Feb 14, 2010  1:03 pm NST","थौं फेब्रुअरी १४ अर्थात मतिना दिवस - भ्यालेन्टाइन्स डे । हलिमयन्यंक फेब्रुअरी १४यात मतिना दिवसया कथं हनेगु चलन दु । थौ हनिमय् न्ह्याथ्याय् च्वनीम्ह जुसां सकस्या म्हुतिइ छगू हे धापू दु - 'ह्यापी भ्यालेन्टाइन्स डे!' थुगु न्हि सेन्ट भ्यालेन्टाइनया लुमन्तिइ हरेक दँया फेब्रुअरी १४ कुन्हु भ्यालेन्टाइन डे न्यायेकीगु चलन दु । स्वंगूगु शताब्दी पाखे सेन्ट भ्यालेन्टाइन इशाई धर्मालम्बी जूगुलिं तत्कालीन रोमन जुजु क्लडियसं वयात धर्म परिर्वतन यायेत तःक्वः इनाप याःसां असफल जुइवं सेन्ट भ्यालेन्टाइनयात जेलय् कुनाः लिपाः स्याःगु खः । सेन्ट भ्यालेन्टाइनयात जेलय् कुनातःगु इलय् वयाः मतिना जेलरया कांम्ह म्हाय् नाप जूगु व लिपा वया हे मतिनां यानाः जेलरया म्हाय्या मिखा ठिक जूगु विश्वास दु । सेन्ट भ्यालेन्टाइनयात स्यायेत छन्हू न्ह्यः वं थः मतिनामियात छपू पौ छ्वःगु व उकीया अन्तय् 'छंगू भ्यालेन्टान' धकाः च्वयातःगु खः । लिपाः थ्वहे सेन्ट भ्यालेन्टाइनया लुमन्तिइ पोप गिल्यासियक प्रथमं इश्वी संवत ४९६ निसें मतिना दिवस अर्थात भ्यालेन्टाइन्स डे धकाः न्याकेत शुरु याःगु खः । थुगु न्हि स्वां, पौ आदि बियाः भ्यालेन्टाइन्स डे न्याके शुरु जूगु खः । न्यागू शताब्दी निसें शुरु जूगु मतिना इनेगु न्हि थौं वयाः हलिमयन्यंकया सकस्या मंकाः नखः थें जुयावःगु दु । विषेश यानाः थः मतिनामि पिनि निंतिं देछायेगु थुगु न्हि बुलुहं थः आतमिय पासापिं व थःथीतियात नाप नं हनेगु यानाहःगु दु ।",http://www.nepalmandal.com/content/6556.html
होलिया छुं रंग ,"Posted on Tue Mar 10, 2009  2:48 pm NST","थौं होलिपुन्हि । रङ्ग व उमंगया नखः । छम्ह च्वमिं होलियात नेवाःतय्गु भ्यालेन्टाइन डे धकाः च्वःगु दु, होलि मतिना अभिव्यक्त यायेगु नखः खः धकाः । होलि नेपाःन्यंक व भारतय् नं हनेगु याः तर नेवाःतय्सं हनीगु होलिइ मौलिकता दु । नेवाःतय्सं छन्हु जक मखु म्होतिं छवाः होलि हनी । अझ ला श्रीपंचिमंनिसें होलिपुन्हि थ्यंक हे गुथिइ गुथिइ म्ये व संगीतलिसें ह्याउँगु अवीर इलाः होलि हनी नेवाःतय्सं । थुकिइ दथुइ नं येँया बसन्तपुली चीर स्वासांनिसें चीर क्वःमथःतले अविर व रङ्ग इलाः विशेष कथं हनीगु पर्व खः होलि । होलिया प्राचीनता गोपालराज वंशावलीं नं पुष्टि याः । चीर स्वाइगु धार्मिक ज्या स्वयां अप्वः छगू तत्कालिन राजनीतिक ज्या जक खः धैगु इतिहासं पुष्टि याः । खास यानाः उब्लेयापिं जुजुपिनि थःगु शक्ति प्रदर्शन यायेत ध्वाँय् ब्वयेके थें ब्वयेकीगु हे लिपा वनाः चीर जूवंगु खः । अथे ला थ्वयात कृष्णं गोपिनीतय्गु वसः सिमाय् यंकाः खायाब्यूगुया प्रतीक नं मधाइगु मखु । होलिपुन्हिकुन्हु जलय् हरिसिद्धि भवानीया जात्रा जुइ, जलप्याखं क्यनी । थुकुन्हु थैवया फूच्वमाजुया थाय् नं मेला जुइसा थैवय् नं जात्रा जुइ । होलिपुन्हिया कन्हय्कुन्हु अर्थात् चिल्लाथ्व पारुकुन्हु थँबहिली चकंद्यःया जात्रा जुइ । होलिपुन्हि बहनी साइत स्वयाः गुरुजुया पल्टनं तोप तयाः चीर क्वःथयेवं होलि सिधइ । चीर दाह याये यंकेगु झ्वलय् वसन्त ऋतु सिधल धइगु छुमां कथं लँ दुच्छि हे घातु म्ये हालावनी । चीर क्वथसांनिसें पाहांचःह्रे तक नेवाःतय् घातु म्ये हालेगु चलन दु ।",http://www.nepalmandal.com/content/837.html
जनबाहाः द्यःया खः साल ,"Posted on Sun Apr 5, 2009  10:43 am NST",दँय्दसं थें थुगुसी नं म्हीग शुक्रवाः जनबहाः द्यःया खः सालाः जात्रा शुरु जूगु दु । म्हीग जमलं साला हयाः असन दुवातय् थ्यंकूगु खःसा म्हिगः असनं हनुमानध्वाखाय् थ्यंकूगु खः ।  थौं अनं लगनय् थ्यंकीगु ज्याझ्वः दु । न्यँकँबाखं कथं येँया छम्ह ज्यापु जमलय् बुँ पालाच्वंबलय् द्यः लुयाःवःगु जुयाच्वन । व द्यःयात छेँ यंकाः भकारी तयातल । अले व भकारी न्ह्याक्व हे वा क्वकाःसां वा फुगु हे मखुगुिलं व द्यः अन्नदाता धकाः क्वछिना उबले निसें जात्रायायेगु शुरु यात । लुमंकेबहःजु दँय्दसं पोहेलाथ्व अष्टमि खुन्हु जनबाहाः द्यःयात न्हवं याइ ।,http://www.nepalmandal.com/content/883.html
ख्वपय् बिस्काःया यःसिं  त्वःधुल ,"Posted on Mon Apr 13, 2009  11:24 pm NST",ख्वपय् बिस्काः जात्राया यःसिं थनेगु झ्वलय् यःसिं त्वःधूगु दु । थौं बहनी ७ बजे यःसिं थनाः घौच्छि हे मजाःनिबलय् यःसिं त्वःधूगु खः । थुकिं छुं कथंया मानविय क्षति धाःसा जूगु मदु । निदँ न्ह्यः ख्वपय्  यःसिं  थनेगु झ्वलय् यःसिं त्वःधुलाः स्वम्ह मनूया ज्यान वंगु खः।,http://www.nepalmandal.com/content/928.html
बिस्का जात्राया यःसिं  क्वथल ,"Posted on Wed Apr 15, 2009  9:09 am NST",थुगुसीया बिस्का जात्राया यःसिं  म्हिगः क्वथःगु दु । म्हीग थंगु यःसिं  म्हिगः सनिलय् ख्वपया यःसिं ख्यलय् करीव खुताः इलय् क्वःथःगु खः । यःसिं  क्वथलेगु झ्वलय् थुगुसी नं छम्ह मनू यःसिनं कुतुवया घाःपाः जूगु दु । नां खुलेमजूम्ह उम्ह मनूयात उघि्रमय् हे एम्बुलेन्सय् तया अस्पताल यंकूगु खः । थौं हे थिमिइ बालकुमारी जात्रा जुयाच्वंगु दु । भुयु सिन्ह जात्रा नं धाईगु थुगु जात्रा थिमिया चपाचोय् खः । थौं हे थिमिया बोडेय् नं मे प्वाः खना जात्रा जुइ । हलिमय् म्हो हे जक दईगु थ्व जात्रा नेवाः तजिलजि बिशेष महत्व दु ।,http://www.nepalmandal.com/content/936.html
थौं मांया ख्वाः स्वयेगु ,"Posted on Sat Apr 25, 2009  4:29 pm NST","थौं चौलागा आमै अर्थात मांया ख्वाः स्वयेगु न्हि । झीत बूइकाः माया याना सःगू, स्यूगु खँ स्यांनाः गवलं मिभं चित्तय् मयासिं तइम्ह थ्व संसारय् सुं दुसाः व झीत बुइकूम्ह मां हे जक खः । उकीं अज्याम्ह हे पुज्यायेबहम्ह मांयात हनेत दच्छिया छक्वः थौंया हे न्हि खुन्हु मांया ख्वाः स्वयेगु चलन दु । थ्व न्हि खुन्हु मांया भिं जुइमाः धकाः मांयात मह्रिचह्रि, फलपुल, धौ आदि लःल्हानाः ख्वाः स्वयेगु चलन दु । अथेहे मां मदेधुंकूपिसं जुसाः सुथय् म्वः ल्हुयाः थःत बूइकूम्ह मांयात लुमंकाः बजि, मह्रिचह्रि, फलफुल, दुरु, चि व पालु तयाः कुल पुजारीयात निसलाः बिइगु चलन दुसाः येँय्या मातातिर्थ वनाः पुखुया लखय् मांया ख्वाः स्वयेगु, फुथें छायेगु, निसला बिइगु, सिधा बिइगु, जलदान बिइगु वा सराद्ध नं यायेगु चलन दु ।",http://www.nepalmandal.com/content/1038.html
दोलखाय् ह्याँउ करुणामय बुंगद्यःया रथ जात्रा क्वचाल ,"Posted on Sun Apr 19, 2009  5:14 pm NST",एतिहासिक नगर दोलखा बजारय् न्ह्यानाच्वंगु ह्याँउ करुणामय बुंगद्यःया रथ जात्रा थौं क्वचायेत्यंगु दु । थौं जात्राया लिपांगु दिं द्यःयात रथं क्वकयाः विधिपूर्वक पुजा यानाः द्यःया मूर्ति बुयाः दोलखा जिल्लाया मू लँ चाःहिकाः द्यःछेँ यंकाः दुकया जात्रा क्वचायेकेत्यंगु दु । जात्राया झ्वलय् म्हिगः लिपांगु दिं दुङ्गलत्वालं पिंगल त्वाःतक द्यः साला रथ जात्रा क्वचायेकूगु खः । थ्व जात्रा गुन्हू तक न्ह्यागु खःसां रथया घःचा स्यनाः निन्हूतक द्यः साले मखंगु हुनिं थ्व जात्रा झिंछन्हूतक न्ह्यात । थौं सिवें झिंछन्हू न्ह्यः अथे धयागु लुहति पुन्हि खुन्हू द्यःयात गुरुजुं लः व दुरुं लुकाः न्ह्वं यानाः विधिविधान कथं पुजा यात । वयां कन्हय् खुन्हू डोकलुंगाटोलं बुंगद्यःयात रथय् तयाः पिंगलतक सालेगु ज्या जुल । वयां लिपा पिंगल त्वालं नकछेँ त्वाः नकछेँ त्वालं कोर्छेत्वाः कोर्छेत्वालं टसिचात्वाः टसिचात्वालं थहनेत्वाःया बुद्धस्तुपा बुद्ध स्तुपां दुंगलत्वाः व दुंगलत्वालं पिंगलत्वाःतक रथ साला जात्रा क्वचायेकी । थथे रथ जात्रा याइगु इलय् टसिचात्वालं बौद्ध स्तुपातक द्यःया रथ सालीबले स्वयम्भूया त्वाथःचाथें तच्वाःगु त्वाथचाय् द्यः सालेगु परम्परा दु । थुगु दिंया जात्रा तसकं न्ह्याइपूगु जात्रा कथं कयातःगु दु । परापुर्व कालं निसें आःतक न्ह्याना वयाच्वंगु बुंगद्यः करुणामयया रथ जात्रा २०३९ सालं निसें गुठीपाखें वयेमाःगु जिन्सी नगद व जनश्रम मवयेवं झिंखुदँ तक रथ जात्रा द्यूगु खः । रथ जात्रा द्यूसां जात्रायात मदिकूसें खतय् तया जक जात्रा यायेगु यानाः वयाच्वंगु खः । लिपा स्थानिय समुदायया ग्वहालिं अनया हे कालिाचोक युवा क्लवया पहलय् हाकनं २०५५ सालं निसें रथ दयेका रथ जात्रा यायेगु परम्परा थौंतक कायम याना वयाच्वंगु दु ।,http://www.nepalmandal.com/content/970.html
थौं २५५३क्वःगु बुद्ध जयन्ती ,"Posted on Sat May 9, 2009  12:39 pm NST","थौं २५५३क्वःगु बुद्ध जयन्ती । बैशाख पुन्हि अर्थात स्वांयाः पुन्हि अथे धइगु थौं भगवान गौतम बुद्ध बूगु, बोधिज्ञां चूलागु व निर्वाण जूगु न्हि । थ्व हे भिं न्हियात झिसं बुद्ध जयन्ती धकाः हनाच्वनागु खः । थौं देय्यंकया चैत्य स्तुप व विहारय् बुद्धपुजा याइ । अले भगवान बुद्धया मर्ति दुथाय् मेला नं जुइ । बुद्धधर्मया प्रवर्तक जुयाः प्रचार याना बिज्याःम्ह भगवान गौतम बुद्ध बुगू थाय् लुम्बिनीइ नं तःधंगु पुजा याइ । छेँय्, छेँय् न्याता रङ्गया बौद्ध ध्वाँय् ब्वयेकी । न्याता रङ्ग धैगु थ्व संसार ब्वलनेत माःगु पाच तत्वया प्रतीक खः । झी बुइ, ब्वलनी, सुःख सिइ, दुःख सिइ, मदयावनी । थंज्याःगु भावसागरं मुक्त जुइगु ज्ञां सकसियां न्ह्यःने ब्वयाबिज्याःम्ह सिद्धार्थ गौतम बुद्ध इश्वी संवत् ५४४ दँ न्ह्यः महावपरिनिर्वाण जुयाबिज्याःगु खः ।",http://www.nepalmandal.com/content/1284.html
थौं सिथि नखः ,"Posted on Fri May 29, 2009  9:30 am NST","नेवाःतय्सं तछलाथ्व षष्ठी कुन्हु तःजिक न्याकीगु छगू नखः खः सिथि नखः । तान्वःगु ई फुया वा वइगु ई जूगुलिं सिनाज्याय् लिमलाइ, बल्लाका च्वनेमाः धकाः थ्व नखः तःजिक न्यायेकी ।  थ्व चतांमह्रि, माय्वः, मूवः, कःसूवः जोरे यानाः पुजा यानाः नइगु नखः खः । थौं छेँ सुचुकुचु यानाः, म्वःल्हुया, ब्यंका बँथिलाः धर्ती पुजा याइ । थ्व नखःयात सुचुकुचु यायेगु नखः धकाः नं धायेगु याः । त्वाःवाः सकलें जानाः बहाः, ननी सुचुकेगु तुं इलेगु, बुंगाःचा इलेगु ज्या याइ । देपुजा मन्याःपिनि थुकुम्हु दिगुद्यः पुजा याःवनी । थौं हे महाद्यःया न्हापांम्ह काय कुमार कार्तिकेय बूगु नं दिं जूगुलिं थुकुन्हुयात कुमार षष्ठी धकाः नं धायेगु याः । पिखालखुइ पिनेसं छेँ रक्षा याइम्ह द्यःकथं कुमारयात पुजा यायेगु चलन दु । कुमारयात लःद्यः नं धायेगु चलन दु । अय्जूगुलिं तुं, बुंगाःचा सफा यानाः पुजा यात धाःसाः सफागु लः बुयावइ अले बुँया भरय् च्वनेमाःपिं नेपाःमिपिंत सिनाज्यायात जिइक वा नं वइ धाइगु धापू दु ।",http://www.nepalmandal.com/content/1698.html
स्याक्व त्याक्व : सिका:भू यायेगु न्हि ,"Posted on Sat Oct 16, 2010  1:33 pm NST","आश्विन शुल्क प्रतिपदा निसें न्ह्याःगु मोहनि नखःया महानवमी कुन्हुया न्हि स्याक्व त्याक्व खः । थुगु न्हि कुन्हु द्यःद्यःपिन्त सिलाः वाः हुयाः यचुकाः पूजा याइ । बाँ स्याइपिं जूसा पूजा याःगु थासय् द्यःद्यः पिन्त दुगु, हेँय् आदि स्याइ । मोहनिवलय् प्रत्येक द्यःया मूर्तिइ धाःथेंयापिं द्यःद्यःपिं दुबिना च्वनीगु जूगुलिं थ्वकुन्हु द्यःयात बलि बिल धाःसा उम्ह प्राणी वा पशुया हानं पशु जन्म काये म्वाःलाः मोक्ष प्राप्त जुइगु जूगुलिं गुलि स्यात उलि हे मोक्ष जुइ धइगु विश्वास दु । नेवाःतय्सं विशेष यानाः भगवती, अजिमा, गणेद्यः, भिंद्यः आदियात बाँ स्यानाः पूजा याइगु खः । थुकथं हे नवमि कुन्हु थःथःगु छेँय् दुगु मोटर, मोटरसाइकल, कलकारखाना आदियात नं बाँ स्यायेगु याइ । थौं कन्हय् न्हापाया स्वयां बाँ स्यायेगु चलन म्हो जुयावनाच्वंगु दुसाः थुकीया पलेसाः मनूतय्सं खेँय् तयाः द्यः पुजा यायेगु यानाच्वंगु दु । थथे गन गन छेँय् बाँ स्यायेगु याइ अन बहनी सिका:भू धकाः थकालिनिसें स्याःम्ह प्राणीपिनिगु अङ्गया छसिकथं सी लःल्हाना बीगु चलन दु । छेँया दकलय् तःधिःकम्हसित स्याःगु प्राणीया जवगु मिखा, वयां झ्वलिक लिपा खवगु मिखा, जवगु न्हाय्पं, खवगु न्हाय्पं, म्ये जवगु न्हकु, खवगु न्हकु आदि लःल्हायेगु याइ । अथेहे हे स्याःगु प्राणी खा वा हेँय् जुसाः तःधिःकम्हसित छ्यं, वयां लिपा जवगु पपु, खवगु पपु, जवगु तुति, खवगु तुति, आदि झ्वलक लःल्हानाः सिका:भू बीगु चलन दु ।",http://www.nepalmandal.com/content/10211.html
लुमन्ति दबूया न्हूधाः जुल ,"Posted on Sat Oct 2, 2010  10:04 pm NST","नेपालभाषा एम.ए. ब्वँमिपिनिगु पुचः लुमन्ति दबूया थौं छगू ज्याझ्वःया दथुइ न्हूधाः जुल । भाजु प्रकाश शाक्यया अध्यक्षताय् १३म्ह दुजः दुगु छगू ज्यासना पुचः नीस्वन । पुचलय् अगिव बनेपाली न्वकू, लसता सिंह छ्यान्जे, पूर्ण श्रेष्ठ लिउ छ्यान्जे, सुनयलता जोशी दांभरि, सुनीता राजभण्डारी लिउ दांभरि जुयादीगु खःसा दुजलय् सुलोचना सैंजु, अष्टमान महर्जन, प्रेमरत्न बज्राचार्य, नवराज नकःमि, जुजुमान महर्जन व अस्वेन ताम्राकार अथेहे आमन्त्रित दुजः कथं सानुराजा शाक्य च्वनादीगु दु । न्हूधा: लिपा नेपालभाषा केन्द्रीय विभागया नायः प्रा. प्रेमशान्ति तुलाधरजुं नेपालभाषा केन्द्रीय विभागया लागि थ्व छगू लिधंसा जूगु खँ धयादिसें केन्द्रीय विभागयात न्ह्याबलें ग्वाहालि दयाच्वनीगु आसा नं यानादिल । यलया गोदावरीइ जूगु उगु ज्याझ्वःया न्हापांगु ब्वय् लुमन्ति दबूया छ्यान्जे ईश्वर बहादुर श्रेष्ठं प्रगति प्रतिवेदन व दांभरि श्रीमिला सुवालं आर्थिक प्रतिवेदन न्ह्यब्वयादीगु खः । नायः मोहनकृष्ण श्रेष्ठया सभाध्यक्षय् जूगु उगु ज्याझ्वलय् नेपालभाषा केन्द्रीय विभागया पुलांम्ह नायः प्रा.डा. सुन्दरकृष्ण जोशी, विभागया नायः प्रा. प्रेमशान्ति तुलाधरजुं नुगः खँ प्वंकादीगु खः ।",http://www.nepalmandal.com/content/10042.html
पीयूष पदक व चैन लाकौल सिरपाः लःल्हात ,"Posted on Fri Oct 1, 2010  11:07 pm NST","नेपालभाषा एम.ए.परीक्षाय् दकलय् अप्वः ल्याः हयाः उत्तार्ण जूम्ह ब्वँमियात 'पीयूष पदक' व मय्जुपिं मध्येय् दकलय् अप्वः ल्याः हयादीम्ह छात्रायात बीगु 'चैन लाकौल सिरपाः' थौं छगू ज्याझ्वःया दथुइ लःल्हात । नेपालभाषा केन्द्रीय विभागया नायः प्रा. प्रेमशान्ति तुलाधरया सभाध्यक्षय् जूगु थुगु ज्याझ्वलय् मूपाहां त्रिविविया शिक्षाध्यक्ष प्रा. डा. सूर्यलाल अमात्यजुं 'पीयूष पदक' सानुराजा शाक्ययात व 'चैन लाकौल सिरपाः' मय्जु अमृता महर्जनयात लःल्हानादीगु खः । थ्वयालिसें थुगुसी निसें मिसापिं ब्वँमिपिं मध्येय् लिउ व लियांल्यू लाःम्हेसित छसिकथं 'तारा लाकौल सिरपाः' व 'रजनी लाकौल सिरपाः' बीगु क्वःजिउ कथं मय्जु मिलन शाक्ययात 'तारा लाकौल सिरपाः' लःल्हाःगु खः । तर थुगुसी छक्वलं उतीर्ण जुयाः लियांलिउ लाःम्ह मदुगु कारणं थुगुसी 'रजनी लाकौल सिरपाः' मत्रिउगु जुल । थ्व बाहेक कुमारी प्रकाशनपाखें बद्रीलाल श्रेष्ठं सानुराजा शाक्य, अमृता महर्जन व मिलन शाक्ययात 'कुमारी पदक' लःल्हाःगु खः । सह प्रा. ओमकारेश्वर श्रेष्ठं लसकुस यानादीगु उगु ज्याझ्वलय् मू पाहां प्रा.डा. सूर्यलाल अमात्यजुं नेपालय् संघीय राज्य जूसां नेवाःतय्गु आदिभूमि स्वनिगःयात जातीय राज्य कथं विभाजित यायेमजिउगु व स्वनिगःयात केन्द्रीय सरकारं शासन याइगु कथं जुइमाःगु बिचाः प्वंकूसें नेपाःयात भौगोलिकया आधारं संघीय राज्य दयेकेमाःगु बिचाः प्वंकादिल । ज्याझ्वलय् संस्कृति मन्त्रालयया सह-सचिव जलकृष्ण श्रेष्ठं अनुदान कार्यविधि हयेत्यंगुलिं नेपालभाषाया संस्कृतिइ अनुसन्धान यायेगु लागि थ्व ह्वःताः जूगु व नेपालभाषा केन्द्रीय विभागयात बीगु लागि फूकथं ग्वाहालि यायेगु खँ धयादिल । ज्याझ्वलय् दातापाखें ई. श्रीकण्ठ लाकौल, सिरपाः त्याकादीपिं सानुराजा शाक्य, अमृता महर्जनं नं थःथःगु नुगः खँ प्वंकादिल । लुम्बिनी बौद्ध विश्व विद्यालयया रजिष्ट्रार प्रा.डा. खड्गमान श्रेष्ठया नापं आपालं नेपालभाषाया विद्वत वर्गतय्गु उपस्थिति दुगु खः ।",http://www.nepalmandal.com/content/10020.html
शंखधर व नेपाल संवत् ,"Posted on Sun Oct 24, 2010  9:48 am NST","प्राचीन इलंनिसें विश्वय् यक्व हे संवतत चले जुयाः वयाच्वंगु दु । उकिइ मध्ये नेपाल संवत् नं छगू खः । भौगोलिक रुपं नेपाः छगू चीधंगु देय् जूसां नं थःगुहे थी थी तजिलिजं विश्वय् म्हसीका बिया वयाच्वंगु दु । नेपालभाषा, नेपाललिपि, नेवाः संस्कृति व नेपाल संवत् थ्व प्यता नेवाःयात म्हसीकेगु तत्व खः । उकिं विश्वय् थःगु गौरवताया प्रतीक न्ह्यब्वय्गु झ्वलय् नेपाल संवतयात न्ह्यःने मतःसे मगाः । नेपाल संवत् छगू जक थुज्वःगु संवत् खः गुगु देयया नामं स्वनातःगु खः । झीथाय् नेपाल संवत् चले जुइ न्ह्यः मेमेगु संवत् नं चले जूगु खनेदु । नेपालमण्डलया पुरालेखय् कलिगत संवत्, शक संवत्, लिच्छवि संवत् (मानदेव संवत्), नेपाल संवत्, बिक्रम संवत्, ईस्वी संवत्, बुद्ध संवत् आदिया नां न्ह्यथनातःगु दु । मुक्त रुपं थ्व दक्व संवत् त नेपालमण्डलय् चले जूगु खनेमदु । शक संवत्, लिच्छवि संवत्, नेपाल संवत् व बिक्रम संवत् जक मुक्त रुपं चले जुयाः वयाच्वंगु संवत् खःसा मेगु संवत् उगु संवत् नाप स्वाना वयाच्वंगु खः । गथेकि छगू हे पुरालेखय् थुकथं संवत् च्वयातःगु दु । थुगु जितामित्रया ईया ल्वहं पतिइ पुष्पिका वाक्यय् नेपाल संवत् ७९८, श्रीशाके १६००, कलिगत ४७७९, बिक्रम १७३५ आदि च्वयातःगु दु । अथेहे थौंकन्हय् पंचांगया पात्रय् नं कलिगत, बुद्ध, शकराज, बिक्रम, नेपाल संवत्, श्रृष्टितोगताब्द आदि संवत्त छ्यला वयाच्वंगु दु । नेपालय् चले जूगु संवत् मध्ये नेपाल संवतया थःगु हे म्हसीका दु । ने.सं. ४९५ स च्वयातःगु सुमतितन्त्र कथं २००० वर्षतक युधिष्ठिर व दुर्योधन संवत् (गुगु संवतयात कलिगत संवत् धाइ) चले जुइ, अनं लिपा ८०० वर्षतक नन्द संवत् चले जुइ, अनं लिपा १३२ वर्षतक चन्द्र गुप्ता संवत् चले जुइ, अनंलिपा २४७ वर्ष तक शुद्रकदेव संवत्, अनंलिपा ४९८ वर्ष तक शक संवत्, ३०४ वर्षतक मानदेव संवत्, अनंलिपा नेपाल संवत् चले जुई धकाः न्ह्यथनातःगु दु । थुगु सुमतितन्त्रय् न्ह्यथनातःगु संवत् त मध्ये शक संवत् व मानदेव संवत् लिच्छविकालीन पुरालेखय् छ्यलातःगु खनेदुसा नेपाल संवत् मध्यकालीन पुरालेखय् छ्यला वयाच्वंगु दु   । थुकथं नेपाःया म्हसीका बियाः वयाच्वंगु नेपाल संवतयात ने.सं. ८८८ लिपा शाहकालीन प्रवेश जुसेंनिसें विष त्वंकेगु ज्या जुल । शाहकाल लिपा नेपाल संवतया थाय् शक संवत् काल थुगु संवत् पृथ्वीवीर विक्रम शाहया पालय् तक सरकारी स्तरय् चले याःसां जनमानसय् धा:सा नेपाल संवत् हे प्रचलनय् खनेदु । बिक्रम संवत् १९६० तक चद्रमास कथं न्ह्याना वयाच्वंगु थुगु संवतयात नं छुं कर्मचारीया सुझाव कथं १३ महिना दुगु संवतयात दिकाः सौर्यमास कथं चले जुइगु बिक्रम संवत् चले यायेगु ज्या चन्द्र शमशेरं यात । थुकथं नेपाल संवतया थासय् शक संवत् अनं लिपा बिक्रम संवत् छ्यल । उकिया लिच्वः कथं थौं झीसं थःगु मौलिक संवत् नेपाल संवतया पलेसा बिक्रम संवत् नाला कयाः च्वनेमाःगु वाध्यता ब्वलन । नेपाल संवतया पुनरजागरणया आन्दोलनं ने.सं. ११२० कछला १० बिहिवाः कुन्हु तत्कालीन प्रधानमन्त्री कृष्ण प्रसाद भट्टराईया मन्त्रीमण्डलं नेपाल संवतया प्रणेता शङ्खधरयात नेपाःया राष्ट्रिय विभूति घोषणा यात । थौं नेपाल संवतयात राष्ट्रिय मान्यता नं दत । तर व्यवहारय् छ्यलाबुलाय् हःगु धाःसा मदुनि । ख्वपया छम्ह ज्योतिषं शुभ साइत लिपाया येँया लखुतीर्थया फि लुँ जुइगु सीका ख्वपं निसें लखुतीर्थय् तक फि कायेके छ्वयाः हःगु जुयाच्वन । फि कुबिया वःगु शंखधरं खनाः उगु फि थःम्ह कयाः भरियायात मेगु फि कायेका ख्वपय् विया छ्वत । ख्वपय् यंकूगु फिया फि तुं जुल । थुखे शंखधर थःम्हं काःगु फि लुँ जुल । शंखधरं उगु लुँ नेपाःमितयगु त्यासा पुला: त्यासां मुक्त यानाः उगु दिंयात मुक्त दिवस कथं नेपाल संवतया पलिस्था यात धैगु धापू झीसं न्यनाः वयाच्वनागु खः । थ्व जन धापू पूर्ण इतिहास धाःसा मखु तर अनुसन्धान न्ह्याकेगु निंतिं न्हापांगु पलाः पक्का हे खः । नेपाल संवतयात पुलांगु पुरालेखय् थीथी नामं म्हसीका वयाच्वंगु दु । सं संवत्, शंख्वा संवत्, शङकुदत्त संवत्, नेपालिके शंखधराब्द, नेपाल संवत्सरे, नेपाल संवत् आदि च्वयेगु याना वायाच्वंगु दु । थुगु छ्यला वयाच्वंगु संवतया नामं छु सी दु धाःसा नेपाल संवत् व शंखधर दथुइ स्वापू दु । ने.सं. ७६६ या 'वासिष्ठिलैङ्गोपुराण' सफुतिइ 'सम्वत् शङ्कुदत्तके सप्तशते षट्षष्टधिकेमासि जेष्ठे कृष्णपक्षे त्रयोदशी तिथौ' धकाः न्ह्यथना तःगु दु । थुकिया अर्थ सम्वत् शङ्कुदत्त ७६६ जेष्ठ कृष्ण १३ खः । थुगु पुरालेखय् नेपाल संवतयात शङ्कुदत्त धकाः च्वया तल । ने.सं. ८२७ स ख्वपया जेला त्वालय् च्वंगु ल्वहं पतिइ 'अथ नेपालभाषा शंख्वा सम्बत् ८२७ वैशाख कृष्ण दशमी' धकाः न्ह्यथनातःगु दु । थन नं नेपाल संवतयात शंख्वा संवत् धकाः न्ह्यथनातःगु दु । ने.सं. ८६४ या जातकपरिपाटि प्रवन्धय् 'श्रेयोस्तु नेपालिके शंखधराब्द सम्वत् ८६४ भावनाम सम्वत्सरे उत्तरायणे ॥ दक्षिणगोरे गृष्मऋतो ॥ जेष्ठमासे शुक्लपक्ष ॥ दशम्यान्ति यो ॥' च्वयातःगु दु । थन नेपाल संवतयात शंखधर संवत् धकाः न्ह्यथनातःगु दु । थुकथं प्राचीन पुरालेखय् शङकुदत्त, शंख्वा, शंखधर संवत् आदि नामं संवतया प्रणेता शंखधरया नामं नं संवतया नां च्वयगु ज्या जूगु खनेदु । वि.सं. ९३६ शकराज संवत् ८०२ लिच्छवि संवत् (मानदेव संवत्) ३०४, सन ८७९ अक्टोवर २० विहीवार कुन्हु नेपाल संवतया पलिस्था जूगु खः । थुगु संवतया छ्यलाबुलाय् शुरु शुरुं सं संवत् धकाः च्वयातःगु खनेदुसा छगू ऐतिहासिक घटनावली 'नेपालसंवत्सरस ३०५ थन तने श्री नरेन्द्रदेव राजान श्री वुगदेव यरस बिज्याकु जुरो ॥' धकाःच्वयातःगु दु । उकिं थुगु पतिइ नेपाल संवत् धकाः स्पष्ट रुपं च्वयातल । अथेहे प्राचीन हस्तलिखित ग्रन्थ, ल्वहं पौ, सिजः पौ आदी यक्व थासय् नेपाल संवत् धकाः च्वयातःगु दु । थन नेपाल संवतयात छखे सं संवत् नेपाल संवत्सरे, नेपाल संवत् आदिया नामं छ्यला वयाच्वंगु दुसा मेखे शंखधघरया नामं शङ्कुदत्त संवत्, शंख्वा संवत्, शंखधराब्द संवत् आदिया नामं नं थःगु म्हसीका बियाः वयाच्वंगु दु । उकिं झीसं न्यना वयाच्वनागु जन धापूयात प्राचीन पुरालेखय् दुवाले बले नेपाल संवत् शंखधर साख्वालं हे स्वनादीगु दु धैगु स्पष्ट सीदु ।",http://www.nepalmandal.com/content/10267.html
नेपाल सम्वत सुनां शुरु यात ? ,"Posted on Mon Oct 25, 2010  11:43 pm NST","नेपाल सम्वत नेपाःया हे मौलिक व राष्ट्रिय सम्वत खः । थ्व खँय् आः विवाद मदये धुंकल । अथे खःसा नं देशय् थ्व सम्वतया शुरुआत गब्ले जुल गथे जुल सुनां यात धयागु बारे धाःसा थी थी इतिहासकारतय्सं थी थी हे कथंया तर्क न्ह्यःने तयेगु यानाच्वंगु दु । थ्व बारे आःतक नं इतिहासकार व विद्वानतय् दथुइ छगू हे मत खनेमदुनि । थ्वहे झ्वलय् थन नेपाल सम्वत बारे पिदनाच्वंगु थी थी सिद्धान्त व तर्कया बारे छुं खँ न्ह्यथनेगु कुतः जुइ । नेपाल सम्वत शंखधरकृत्, नेपाली सम्वत शंखधरकृत, नेपाल सम्वत श्री शंखधरकृत, नेपालीय सम्वत श्री नेपाल देशीय संवत्, नेपालिका संवत् आदि थी थी नां छुनातःगु दु । शंखधर साख्वालं ख्वपया न्हापांम्ह जुजु आनन्ददेवं(?) लखुतीर्थय् कायेके हःगु फिया रहस्य थुइकाः उगु फि थःम्हं कयाः वहे लुँ जूगु व वहे लुँपाखें जनताया त्यासा मुक्त याना बिउगुलिं वय्कःया हे नामय् 'शंखधरकृत' धकाः जुजु राघवदेवया पालय् नेपाल सम्वत धकाः नां छूगु खँ छथ्व इतिहासकारतय्सं धायेगु याना वयाच्वंगु दु । थ्व ल्याखं स्वयेगु खःसा शंखधर साख्वाल हे नेपाल सम्वतया प्रवर्तक कथं खनेदः वः । तर थ्वहे झ्वलय् मेता छु खँ ध्यान बीमाः थें च्वं धाःसा सम्वत हिलेगु ज्या धयागु जुजु महाराजपिन्सं जक याइगु खनेदु । छम्ह साधारण नागरिकं सम्वत हिलाछ्वःगु खनेमदु । अय् नं थुगु सम्वतयात कयाः छता मेगु पिदनाच्वंगु दु व खः - राघव धयागु राम वा नारायणया प्रतीक जूगुलिं नारायणया प्रतीक कथं शंख ज्वनाच्वंम्ह मनूयात वा शंखया प्रतीक कथं राघवदेवयात हे शंखधर शंख ज्वनाच्वंम्ह धाःगु खः । छाय्धाःसा झीगु समाजय् जुजुयात नारायण द्यःया प्रतीक कथं कायेगु प्रचलन दु । गन तक शंखधर साख्वालं हे सम्वत स्वन धयागु खँ दु आःतक पिहां वयाच्वंगु शंखधर सम्बन्धि वंशावली शंखधरयात साख्वाल जक मधासें गनं शुद्र, गनं ज्यापु, गनं गोपाल व गनं महाजु नं धयातःगु दु । थ्व ल्याखं स्वयेगु खःसां नं शंखधर सु खः धयागु खँ बांलाक सीमदु । गन तक शंखधरं लुँ जूगु फिपाखें ऋण मोचन यात धयागु खँ दु झीगु पुलां साहित्यय् न्ह्यथनेबहःगु ज्या याम्ह जुलकि व मनूया नामय् थी थी अजू अजूचायापूगु बाखं स्वानाबीगु चलन दु । गथेकि सम्यक गोबरया लुँ जूगुपाखें न्यायेकूगु धयातःगु दु । अथे जूगुलिं थ्व सम्वतया बारे नं उज्वःगु हे बाखं दयेकूगु जुइफु । अय् नं गन तक शंखधरं हे नेपाल सम्वत पलिस्था यात धयागु खँ दु ने.सं. ९७२ व १०२७ अभिलेखय् बाहेक मेगु गनं नं शंखधरकृत धकाः न्ह्यथनातःगु खनेमदु । उकिं नेपाल सम्वत शंखधर साख्वालं हे स्वंगु धयागु खँय् शंका यायेछिं । मेखे सम्वत ७ या यलया महावोधि विहारय् च्वंगु ताडपत्रय् परम भट्टारक महाराजधिराज परमेश्वरी श्री शंकरदेव राज्यय् धकाः च्वयातःगु दु । गनं थ्वहे जुजुं जकं मुक्कं सम्वतयात शंखधरकृत धकाः न्ह्याकूगु मखुला अथेहे थ्व सम्वत नेपाः स्वतन्त्र जूगु लसताय् स्वंगु खः धाईपिं छथ्वः इतिहासकारत नं दु । इमिगु धापू कथं नेपाःयात खुगूगु शताब्दी सन् ६०० या जःखः श्रोङचङ गम्पों अंशुवर्माया पालय् अधिनस्थ याःगु व लिपा चीन व तिब्बतया दथुइ गुंगूगु शताब्दीया अन्तय् ताः ई तक ल्वापु जुइधुंकाः तिब्बतया बादशाह सिनाःलि वा तिब्बत बुनाःलि नेपाः स्वतन्त्र जूगु व उकिया हे लसताय् नेपाल सम्वतया पलिस्था जुल धयागु धापू नं दु । सन् ८४२ य् तिब्बति जुजु ग्लाङ वर्माया हत्या लिपा नेपाः अधिनस्थ मजुल उकिया लसताय् नं सम्वत छ्यल जुइफु । थ्व सम्वत गब्लेनिसें छ्यलाहल धयागु बारे मेगु छता नं खँ दु । नेवाः समाजय् च्याय् हाःगु मिभं उकिं शक सम्वत ८०१य् थ्व ल्याः च्याय् हाःगु कारणं थुकिं ८ ल्याःयात चीकाः ०१ जक च्वयाः सम्वत न्ह्याकूगु जुइमाः धइगु छगू तर्क नं न्ह्यःने वयाच्वंगु दु । गथेकि झीसं आःतक नं २०१७ सालयात ०१७, २००७ यात ०७ जक च्वयेगु यानाच्वनागु दनि । थ्वहे कालक्रम लिपा वनाः ९०० थ्यंगु इलय् ल्वःमना वन वा उगु १ सालयात हे सम्वत कथं कायम याना यंकल जुइमाः धयागु धापू दु । थ्व ल्याखं स्वयेगु खःसा नेपाल सम्वत थौं १११८ मजूसे (८००+१११८) १९१८ जुइमाः धाईपिं नं दु । अथेहे उगु इलय् जुजु हिलकि वा वंश हिलकि सम्वत नं हिलेगु चलन दु । गथेकि अंशुबर्मां वि.सं. ६३३ य् न्हूगु सम्वत छ्यल । अथेहे राघवदेवया पालय् नं थःगु राज्यारोहणया न्हापांगु दँयात न्हूगु सम्वत मखुसां गणना ल्याः १ छुनाबिल । गुगु लिपा थ्यंमथ्यं निसःदँ पुलेधुंकाः तिनि नेपाल सम्वतया रुपय् न्ह्यात धाईपिं नं दु । थुकियात न्हापा 'नेपाल हायन' अर्थात राज्याभोग वर्ष कथं तायेका वयाच्वंगु खः । यदि जुजु हिला वंक्वपितं सम्वत हिलाच्वनीगु खःसा कार्तिकादी शुरु जूगु अंशुवर्मा सम्वत १४२१ दत थ्वयात हे झीसं नेपाल सम्वत धायेमाली । नापं थ्व इलय् झीसं ४७ दँ पुलांगु त्रिभुवन सम्वत छ्यले मालावइ । सन्दर्भ हाकनं छक्व राघवदेवपाखे यंके । राघवदेवकालीन थुगु सम्वतयात वय्कःया राज्यया निसःदँ ति लिपा जक नेपाल सम्वत धका: नां छुनाबिउगु खःसां भाषा वंशावली कथं जुजु राघवदेवं न्हापा हे पशुपति भट्टारक संवत्सर च्वःगु खनेदु । तर राघवदेव कालिन छुं हे इतिहास झीगु न्ह्यःने मदु । ६३ दँ तक राज्य यात धकाः धयातःम्ह थुम्ह जुजुया बारे बेंडाल व कर्कपेट्रीक त्वःताः मेपिं सुं नं इतिहासकारतय्सं चर्चा यानातःगु मदु । नत राघवदेवया शिलालेख हे छुं लूगु दु । थ्व ल्याखं स्वयेगु खःसा थुगु सम्वत स्वंगु ई तसकं अन्धकारया युग खः । गुलिं इतिहासकारतय्सं थुगु इलय् राघवदेवया राज्य विशालनगर छगुिलं छस्वा जुइक च्याःगुलिं पशुपतिइ वनाः क्षमापूजा यानाः हाकन न्हूकथं राज्य चले यानागु कथं न्हूगु सम्वत छाःगु धकाः नं धायेगु याः । थ्व ल्याखं स्वयेगु खःसा थ्व सम्वत न्हापा हे दयाच्वंगु खः । तर लिपा हाकनं राज्य स्थापना यायेमाःगु कारणं जक हानं थ्व सम्वत स्वंगु खनेदु । अथेहे मेगु तर्क उगु इलय् नेपाः गालय् जजु जुइ तसकं थाकू । जुजु जुइके थाकूगु सिबें नं नेपाःमि धायेके तसकं थाकु । नेपालय् न्हापा न्हापा गुलि नं जुजु जुयावन ईपं अप्वः धइथें सामन्त महासामन्त संयुक्त शासक जक जुल । अझ गुलिं गुलिं जुजु जूसां सुयां अधिनय् च्वनाः जुजु जूगु कारणं थनयापिनिगु नुगः त्याकेमफु । शासक जुजु जूसां नेपाःमि जुइमफूगु कारणं यानाः हे नेपाल सम्वत छ्यलेमफूगु जुइफु । लिपा शंकरदेवया पालंनिसें तिनि जनमतया आधारय् थः नेपाःया जुजु व नां मदयाच्वंगु सम्वतयात नेपाल सम्वत घोषणा याःगु जुइमाः । थुकियात दसु कथं मल्ल जुजुपिन्त कायेफइ । मल्लतय्त ताः ई जुजु जुइधुंकाः तिनि लिपा नेपालेश्वर धकाः विशेषण घाकेहःगु खः । दकलय् लिपा शंखधर हे । शंखघर धयामह् छु शुद्र हे खःला  वा जुजु राघवदेव हे खः  पशुपतिइ च्वंगु शंखधरया सालिकया लिधंसा कयाः बिचाः यायेगु खःसा शंखधर शुद्र मखु । छाय्कि वया जनै चिनातःगु दु अले शंख ज्वनातःगु दु । जनं दुगु कारणं व जुजु जकं खःला धकाः धायेछिं । अय् नं उगु शालिकया न्हाय्पनय् कानफत्ता जोगीतय् थें कुण्डली घानातःगुलिं व जुजु मखुसे खालि भक्त जक खः ला धकाः नं बिचाः यायेछिं । यदि व शंखधर वा राघवदेव हे खःसा सालिक दयेकेफु तर अन नापसं शिलापत्र छगू हे छाय् तयेमफु थ्व धाःसा अनुत्तरित हे तिनि ।",http://www.nepalmandal.com/content/10318.html
नेपाल संवतय् सुलाच्वंगु छगू रहस्य ,"Posted on Mon Oct 25, 2010  9:30 am NST","नेपाःया प्राचीन इलंनिसें थौंतकया इतिहासयात दुवाला स्वयेबलय् व नेपाःया समाज व राजनीतिं प्यंगू संवत् छ्यला वयाच्वंगु खंकेफु । लिच्छवि इलय् लिच्छवि व शक संवत् अले मध्यकालय् नेपाल संवत् व विक्रम संवत् । लिच्छवि संवत् शब्दया नामय् चलनय् हःगु खः । लिसें नेपाल संवत् जनता व राष्ट्रया नामय् प्रचलनय् हःगु खः । थ्व निगुलिं संवत् नेपाःया धर्तिइ ब्वलंगु जूगुलिं थुकिं नेपाःया थःगु हे मौलिक इतिहास क्वबिया च्वंगु दु । तर शक संवत् व विक्रम संवत् नेपाःया थःगु हे मौलिक मखु, भारतीय संवत् खः । तर नेपाःया बुद्धिजीवि छम्ह निम्हस्यां विक्रमादित्य धयाम्ह जुजु न त भारतय् हे दु, न त विक्रम संवत् धयागु भारतय् गनं छ्यलाच्वंगु हे दु, नेपाःया लिच्छवि इलय् छ्यलाबुला जुया वयाच्वंगु लिच्छवि संवत् हे विक्रम संवत् खः धकाः भारतीय संस्कृति नाता क्यनाः थःगु राष्ट्रया मौलिक इतिहासयात भारतीयकरण यानाः भारतीय राष्ट्रियताया इतिहासया गुणगान याना वयाच्वंगु दु । थ्व नेपाःया राष्ट्रियताया अस्तित्वय् व थःगु जन संस्कृतिइ खने दुगु तःधंगु विदम्बना खः । भारतय् विक्रमादित्य जुजु दु लाकि मदु व विक्रम संवत् छ्यलाबुलाय् वयाच्वंगु दु लाकि मदु धयागु खँ सिइकेत इतिहासय् छक्वः दुवाला स्वये । जुजु विक्रमादित्यं शकतय्त संहार याःगु खः व प्रतिष्ठानया जुजु खः धयागु कालकाचार्यया ग्रन्ठया वाक्य उद्धृत यानाः विद्वान भारतीय सत्यकेत विद्यालंकारजुं च्वयादीगु दु, 'सातवाहन वंशीया राजधानी नं प्रतिष्ठान हे खः । थ्व खँयात दृष्टिगत यानाः भारतीय थीथी इतिहासकारतय्सं भारतया न्यंक बाखनय् व प्राचीन साहित्य शाकारी विक्रमादित्य व सातवाहन वंशी प्रतापी जुजु गौतमी पुत्र सातकर्णी छम्ह हे खः ।' अथेतुं हे 'अर्दमिल उज्जयिनीया जुजु धयातःगु व थ्व शासक वलवान व निर्दयी खः । उकिं छम्ह जैन साधु कालकाचार्यं शकतय्गु खोज (युद्ध यायेत प्रेरणा याःगु) यात । छुं दिं लिपा गर्दमिलया काय बुल । वया नां विक्रमादित्य खः । अबु धुंकाः व अनयाम्ह हे जुजु जुल । थ्वया तिथि महावीरया निर्वाणया ४७० दँ खः । थ्व तिथियात छगू युगया नां बिल' धयागु मरुतुंगाचार्यया वाक्ययात डा. शिवस्वरुपज्यूं न्ह्यब्वयादीगु दु । थ्व ऐतिहासिक धापुतिं थ्व कि सातबाह वंशया इलय् छम्ह जुजुं विक्रमादित्य पदवी धारण यानाः थ्व गौरवमय् स्मृति म्वाकातयेगु लागिं छगू संवत् प्रचलनय् हल, गुगु संवत्यात 'कृत' नां बिल धइगु राजस्थानय् तयातःगु मौखरी वंशया खुगू शताब्दीया युप अभिलेखय् 'कृत संवत्' छ्यलातःगु आधारयात कयाः विक्रमादित्य जुजुं दकलय् न्हापां प्रचलनय् हःगु गुगु संवत् खः व 'कृत संवत्' नामं व्यवहारय् हःगु खः धकाः विद्वानतय्सं निश्कर्ष पिकाःगु दु । लिपा वनाः स्वतन्त्र मालवतय्सं कृत संवतयात मालव संवतया नामं व्यवहारय् हःगु खः धयागु धापू दु । डा. शिवस्वरुप सहायज्यूं 'विक्रम नृप कालतीत सम्वत्सर श्री विक्रमादित्योत्पादित सम्वत्सर विक्रमादित्यकाल' धकाः च्वयातःगु छगू अभिलेखया उदाहरण बियाः मालव संवत् हे लिपा वयाः विक्रम संवत् जूगु खः धकाः पुष्टि यानादीगु दु । सत्यकेतु विद्यालंकार महोदयजुं 'कथा सरित्सागर'या आधार कयाः शकतय्त लडाइंलय् बुकूगु लसताय् कुन्टल सातकर्मी शकारी अर्थात विक्रमादित्य द्वितिय धारण यानाः माल संवतयात विक्रम संवतया नामय् हिलाछ्वःगु खः धयादीगु दु । थ्व ऐतिहासिक विवरणं थ्व पुष्टि याःकि सातवाहन वंशी नांयाम्ह छम्ह जुजुं शकतयत लडाइंलय् लिनाछ्वःगु लसताय् विक्रमादित्य पदवी धारण याना: थुकिया लसताय् छगू संवत् प्रचलनय् हल, गुकिया नां 'कृत' संवत् खः । लिपा हाकनं छक्वः शकत नाप जूगु युद्धय् विक्रम जूगु लसताय् स्वतन्त्र मालवतसं 'कृत संवत'यात 'मालव संवत्' नां छुनाः चलन चल्ती हल । सातवाहन वंशी जुजु कुन्तल सातकर्णीया शासन इलय् शकतय्सं हाकनं छक्वः युद्धया आह्वान यात । थ्व युद्धय् शकत बूगु लसताय् विक्रमादित्य द्वितिय धारण यानाः मालव संवत् नामं व्यवहारय् वयाच्वंगु संवतयात विक्रम संवत् नां बियाः चलनय् हल । पुलकेशी द्वितियया विजयपुर अभिलेखय् ५५६ वि‍. सं. उत्कीर्ण जुयाच्वंगु व चन्देलया जुजु यशोवर्मनया इलय् या खजुराहो (मध्यप्रदेश) अभिलेखय् १०११ वि.सं. उल्लेख यानातःगु दु । थ्व आधारय् विक्रमादित्य जुजु भारतया इतिहासय् खंकेफुगु व वि.सं. नं छ्यलाबुलाय् वयाच्वंगु खँ बांलाक हे सिइदु । थुकिया लिधंसाय् विक्रम संवत् भारतयागु हे खः धकाः धायेफु । लिच्छवि शासन इलय् छ्यलाबुलाय् वयाच्वंगु लिच्छवि संवत् गुगु खः नेपाःया थःगु हे मौलिक संवत् खः । गणितया आधारय् लिच्छवि संवत् सिवें विक्रम संवत् दच्छि क्वकालि अर्थात विक्रम संवत् सिवें लिच्छवि संवत् दछिं थकालि खः । थ्व लिच्छवि संवत् आतक लुयावःगु ऐतिहासिक प्रमाण कथं १०७ खः । थ्व संवत् माली गामय् लूगु जयवमाया झ्वाताया पादपीठय् उत्कीर्ण यानातःगु दु । थ्व लिच्छवि संवत् १०७ निसें खने दयेकः वया ८०३ तक चले जुयाः अनं लिपा थ्व संवत् तनावनाः नेपाल संवत् खनेदयेकः वल । जुजु राघवदेवं प्राचीन संवतयात त्वःताः छाय् न्हू संवतयात नालाकाल धयागु खँ नुगलय् वालीगु नं स्वभाविक हे खः । छायकि प्राचीनताय् गुलि गर्व यायेगु दइ उलि नवीनताय् दइमखु । थथे गौरवमय स्मृति सुलाच्वंगु लिच्छवि संवतयात त्वःताः न्हूगु संवतयात नालाकाःगु स्वयेबलय् जुजु राघवदेव न्हूगु वंशयाम्ह खःलाकि धयागु शंका ब्वलनीगु नं अस्वाभाविक मखु । छायकि न्हूगु वंशया जुजु जुलकि वं मेगु वंशया जुजुपिनिगु 'कृति' नाश यानाः थःगु कृति म्वाकायंकीगु धयागु न्ह्याम्ह शासकया नं विशेषता खः । तर जुजु राघवदेव न्हूगु वंशयाम्ह जुजु मखुसे लिच्छवि वंशयाम्ह हे जुजु खः । थ्व खँ वयागु नांया लिधंसाय् धायेफु । यदि राघवदेव लिच्छवि वंशयाम्ह मखु मेगु हे वंशयाम्ह खःसा थःगु नामय् 'देव' तइ हे मखु । थःगु नामय् थथे 'देव' तयातःगुलिं राघवदेव लिच्छवि वंशयाम्ह हे खः धकाः धायेफु । थः लिच्छवि वंशयाम्ह जूसां नं थःगु पूर्खां न्ह्याकाहःगु संवत् छाय् स्वीकार मयाःगु ले धयागु न्ह्यसः नं दंवइ । वंशावलीइ 'महामारी जूगु' उल्लेख यानातःगु दु । थ्व महामारी मेगु मखसे राजनीतिक महामारी खः । छायकि मेगु महामारी वःगु खःसा पुलांगु संवत् तनावनाः न्हूगु संवतया उदय जुइ फइ हे मखु । ल्वयया महामारी, भुखायया महामारी व मिच्याःया महामारी जूगु खःसा उकिया लसताय् नेपाल संवत् शुभारम्भ जूगु धायगु थ्व विडम्वनाया खँ खः । उकिं थ्व महामारी धकाः राघवदेवं थः अबु मानदेव तृतीययां स्यानाः राजगद्दी थःगु ल्हातय् लाकूगु घटनायात हे धयातःगु जुइमाः । थथे थःगु शासन न्ह्याःगु लुमन्ति ल्यंका तयेत हे थः अबुं नालाच्वंगु संवतयात  न्हंकाः 'शंखधर नाम नेपाल संवत्' व्यवहारय् हःगु जुइमाः । राघवदेवं थःगु नामं  संवत् न्ह्याकल धाःसा पितृहण्टाया आरोप फयाः म्वानाच्वने माली धकाः ग्यानाः शंखधर अर्थात भगवान नारायणया नामं चलनय् हःगु जुइमाः । छम्ह शंखधर नेपाःया सम्पूर्ण नेपाःमितयगु  त्यासां मुक्त यानाः थ्व संवत् न्ह्याकूगु धयागु वंशावली बियातःगु विवरणया अर्थ मानदेव तृतियं जनतायात घोर शोषण व अत्याचार याःगु हे जुइमाः । थज्याःगु शोषणपाखें जनतायात मुक्ति बिइत वं थः अबुया हत्या याःगु जुइमाः । उकिं थ्व हत्या धयागु जनताया मुक्ति हे खः । थ्व हे शंखधर नामं व्यवहारय् हःगु नेपाल संवत् गुगु खः उकियात हे लिपा शंखधर नांयात मनू रुप बिउगु जुइमाः । नेपाल संवतय्  चाहे राजनीतिक रहस्य सुलाच्वंगु थजु, चाहे नेपाली जनताया इतिहास प्यपुनाच्वंगु थजु थ्व संवत् नेपाःया भौगोलिक अखण्डता व मौलिकताया प्रतीक अवश्य हे खः । लिसें नेपाः राष्ट्र व जनताया थःगु हे विशेषता दुगु इतिहास क्वबियातःगु नं खः । नेपाल संवत् सम्पूर्ण नेपाःमितयसं  क्वबिइफइ, तर विदेशी संवत् क्वबिइ फइमखु । छायकि विक्रम संवत् धयागु भारतया भूमिं जुनाः नेपालय् दुहांवःगु खः । थःगु धयागुली गौरब दइ, मेपिनिगु धयागुली दइमखु । विक्रम संवतया  राष्ट्रियता छु खः धकाः मालास्वल धाःसा नेपाः कदापी लुइके फइमखु ।",http://www.nepalmandal.com/content/10290.html
व्यवहारं हे क्यनाच्वंगु दु नेपाल संवतय् गुलि व्यावहारिक जू? ,"Posted on Wed Oct 27, 2010  10:57 am NST","नेपाल संवतया राष्ट्रिय महत्व व ऐतिहासिक पृष्ठभूमिया खँय् सुनां नं विवाद पिकायेफइगु अवस्था मदयेधुंकल । थ्व संवतया विषय विद्वानतय्सं थुलि सामाग्री मुंकेधुंकल की आः थुकीयात कयाः सुनां नं न्ह्यसः थनेफैमखु । नेपालय् थौं तक सरकारी मान्यता कयावयाच्वंगु विक्रम संवतया बारे तकं थौं तक थुलि विशद खोज जूगु मदुनिसां नेपाल संवत् स्वयां पुलांगु खँ खयां नं विक्रम संवतया मामिलाय् झीसं उलि राष्ट्रिय भावना व ठोस इतिहास लुइकेमफुनी गुलि की नेपाल संवतया सवालय् झीसं लुइकेधुंकूगु दु । अय् जूगुलिं नेपाल संवतया बारे गनं विवाद यायेवलय् थुकीया विपक्षय् मनूतय्सं गुबलें नं थुकीया राष्ट्रिय व ऐतिहासिक महत्वयात हाथ्या बिया वकालत याइमखु यायेमफु । उमिसं थुकीया आलोचना याइवलय् संवतया मेमेगू हे पक्षयात कयाः आलोचना याइ । इमिसं अप्व यानाः आलोचना याइगु पक्ष खः - व्यावहारिक पक्ष व वैज्ञानिक पक्ष । अर्थात इमिसं नेपाल संवत् व्यावहारिक मजू व वैज्ञानिक मजू धकाः अक्सर धायेगु यानाच्वंगु दु गुकी निगूलिं अव्यावहारिक व अवैधानिक तर्क खः । नेपाल संवतया वैज्ञानिक पक्ष थुली क्वातु की उकीयात विक्रम संवतया ला खँ हे त्वःते, अन्तराष्ट्रिय मान्यता प्राप्त ईश्वी संवत्ं तकं ध्वये मफु । ब्रम्हाण्डया ग्रह व उपग्रहतय् गतियात सेकेण्ड-सेकेण्ड व पल पलया ल्याखय् हिसब यानाः पिकाइगु तिथि मितियात अवैधानिक धायेगुया अर्थ विज्ञान धयागु हे मथुगु चिं खः । थ्व ब्रम्हाण्डय् च्वंगु ग्रह व उपग्रहतय् गति, उत्पति आदिया खोज आदिकालं निसें वैज्ञानिकतय् रुचीइ वनाच्वंगु विषय खः । गुकीया खोज उगु इलं निसें थौं तक जारी हे तिनि । अतः विज्ञानया थुकी सतिक च्वनाः तयार याइगु तिथि मितियात गथे यानाः अवैज्ञानिक धायेगु ? अथेहे नेपाल संवत् अव्यावहारिक धइगु नं छगू द्वपं दु । तर नेपाल संवतयात अव्यावहारिक धायेगु झन हे अव्यावाहारिक व हास्यास्पद खँ खः । कमसे कम नं नेपालय् च्वंपिं सुं मनूतय्सं नेपाल संवतयात अव्यावहारिक धाल धाःसा व स्वयम थःत नं अव्यावहारिक धाःगु जुइ । छाय् की नेपाल संवत् छतिं अव्यावहारिक मजू, थ्व नेपालय् अझ नं व्यावहारय् छ्यलाच्वंगु दनी । सर्वसाधारणं हनीगु नखः चखः आदि लागाय् जक मखु राष्ट्रिय व सरकारी स्तरय् तकं नेपाल संवत् तसकं व्यावहारिक जुइक लागु जुयाच्वंगु दु । थुकीया दसि स्वयेगु खःसा झीसं न्ह्यने छक्व दच्छियंकया विक्रम संवत् याःगु क्यालेण्डर तयाः स्वतः धाःसा ध्वाथुइ । विक्रम संवतया वैशाषं निसें चैत्र मसान्त तकया दथुइ सरकारं शनिवाः व मेगू आकाझाकां वइगु बाहेक थीथी कथंया पर्व, दिवस, बुन्हि आदि यानाः करिव ३०न्हुया सरकारी बिदा बियातःगु दु । थ्व ३०न्हुया बिदा दुने करिव २२-२३न्हुया बिदा नेपाल संवत् कथं बियातःगु (तिथिया आधारय्) दुसाः मुक्कं ७न्हुया बिदा जक विक्रम संवत् कथं (गतेया आधारय्) बियातःगु दु । नेपालीतय्त दकलय् ताःहाक बिदा दइगु ई धयागु मोहनी खः, वयां लिपा स्वन्ति । मोहनी व स्वन्ति नितां हे बिदा सरकारं नेपाल संवत्या आधारय् बीगु खः । अथे जूगुलिं थ्व बिदा सरकारं गवलें आश्विनं बीमाःसा गवलें कात्तिक मंसिरं नं बीमाले यः । थब्ले हे बीगु धइगु पाय्छि ठेगान मदु । तर अथे खःसां सरकारं थ्व बिदा बिया हे च्वंगु दुसाः सारा देशवासीतय्सं सरकारं बिदा ब्यू थें कया नं च्वंगु दु । आः थ्व अवस्थाय् नेपाल संवत्यात अव्यावहारिक धाइपिं मनूतय्सं लिसः बीमाल, थपाय्हाक व थुलिमछि बिदा नयेवलय् व्यावहारिक जुयाच्वंगु नेपाल संवतयात मान्ता बीगु खँय् थ्यनीवलय् जक गय् अव्यावहारिक जुल । सरकारं बीगु करिब ७० प्रतिशत सरकारी बिदा नेपाल संवतया आधारय् खः । बिदा बीगु थ्व ज्याय् आः तक गन गुगुं हे कथंया व्यावहारिक समस्या वल धइगु खँ प्रकाशय् वःगु मदुनि । थुकिं नं प्रष्ट जू की नेपाल संवत् लागू यात धाःसा याउँक हे व्यावहारय् छ्यलेफइगु संवत् खः । सरकारी ज्यासः कलकारखानाय् थ्व संवत् छ्यलां व्यावहारिक समस्या वइगु छुं हे खनेमदु । बरु छता खँ थ्व दु की दथुइ दथुइ थ्व संवतया तिथि तुत् जुइवलय् वा निन्हु क्यनीवलय् कर्मचारीतय् तलब गय् यानाः मिल यायेगु अथे लाः थज्याःगु समस्या पि हे कायेगु खःसा इश्वी संवतया नं पिकायेज्यू । तर अथे खःसां थ्व छुं चिन्ता कायेमाःगु समस्या धाःसा मखु । थौं कन्हय् संसारय् तलब धइगु महिनाया आधारय् व हप्ताया आधारय् बीगु मखु । अज्याःगु जमना आः वने धुंकल । थौकन्हय् तलब वा ज्याला धइगु घण्टाया आधारय् बीगु खः । घण्टाया आधारय् तलब व ज्याला बीबलय् अन तुत् वा निन्हु क्यनीगु ज्यां समस्या वइगु खँ हे मदु ।",http://www.nepalmandal.com/content/10397.html
नेपाल सम्वत ,"Posted on Wed Oct 27, 2010  11:24 pm NST","नेपाल सम्वतया प्रचलन खालि नेपाः दुने जक सीमित मजूसे नेपालं पिने चीनय् तकं नं जूगु खँ ने.सं. ५३५ स चीनया सम्राटपाखें नेपालय् छ्वयाहःगु राजना लिपिं च्वयातःगु छगू पत्रय् थ्वहे सम्वत छ्यलातःगुलिं बांलाक सीदु । थ्व सम्वत नेपाःया थःगु हे सम्वत जूगुया कारणं थनया ऐतिहासिक सामाग्रीस थ्वयात नेपाल देशीय सम्वत, नेपाल सम्वत आदि कथं नां बिया व्यवहारय् छ्यलाच्वंगु नं सीदु । ने.सं. ३०४ या 'कि्रयाकाल गुणोत्तर' नांया ग्रन्थ पुष्पिकाय् नेपालदेशीय सम्वत ३०४ धकाः थ्व सम्वतयात स्पष्ट कथं न्ह्यथनातःगु दुसा 'शिवधर्म' नांया ग्रन्थ पुष्पिकाय् 'आकास ग्रह हस्त संगिनी शते नेपाल सम्बत्सरे' धका: स्पष्ट कथं च्वयातःगु दु । गुगु च्वय् बियागु धापूया दसू थें जुयाच्वंगु दु । थुगु सम्वत दुगु थ्वहे राष्ट्रिय स्वरुपं यानाः मध्यकालय् थ्व सम्वतयात राष्ट्रिय सम्वतया हे तँय् तयातःगु खँ श्री ५ प्रतापिसंह शाहं ग्याल्छो पिरंवोछे लामायात ल्हासाय् छ्वःगु पौ ब्वना स्वयेबलय् बांलाक सीदु । उगु पौया मिति ने.सं. ८९५ धकाः बांलाक हे बियातःगु दु । नेपाःया थःगु हे चाय् ब्वलंगु अले नेपाःया थःगु हे प्रस्तुत सम्वतया प्रवर्तक सु खः धयागु खँय् पायछिगु खँ सीकेत नेपाल व दक्षिण भारत दथुइ दुगु प्राचीनकालया स्वापू आपालं महत्वपूर्ण जू वः । प्राचीनकालं निसें हे नेपाः व दक्षिण भारत दथुइ सतीगु स्वापू दयाच्वंगु खः । थन दुगु ऐतिहासिक ज्वलनं थुकियात बांलाक क्यनाच्वंगु दु । अनुमानित गुंगूगु शताब्दीया 'चक्रसम्बर तन्त्र टीका' नांया ग्रन्थ पुष्पिकाया अध्ययनं उगु ग्रन्थ लंकां वयाः नेपालय् च्वंवःम्ह छम्ह बौद्ध विद्वानयागु खः धयागु खँ सीदु । अथेहे झिंस्वंगूगु शताब्दीया महाराजधिराज श्री अरिमल्ल देवया राजत्वकालय् च्वयातःगु 'अमृतेश्वर पूजा' नांगु ग्रन्थ च्वःम्ह गर्जर देशया पण्डिताचार्य श्री हरिहर नांया छम्ह ब्राह्मण खः । वं च्वयातःगु पुष्पिकाय् 'विक्रमाद्धगते १२७३ स नेपालद्ध गते ३३६' न्ह्यथनातःगु दु । थुपिं च्वय् बियातःगु धापूया लिधंसा जुयाच्वंगु दु । थुकिया नापं नेपाःया छगू पुलांगु बाजा पाचे बाजा हे गुजराती बाजाया मेगु नां जुयाच्वंगु अनुमान यायेफु । थुकिं गुजरातलिसे प्राचीनकालंनिसें हे नेपाःया साँस्कृतिक स्वापू दुगु खँया यथार्थयात इंगित याः । थ्वहे तथ्यया परिप्रेक्षय् दक्षिण भारतया महान दार्शनिक आद्य शंकराचार्यया अद्वैत सिद्धान्त नेपालय् व्यापक प्रचार प्रसार जूगुयात कायेफु । गुकिया कारण थन म्हपूजा (आत्मपूजा) यायेगु परम्परा ई ८७९ या कार्तिक शुक्ल प्रतिपदा निसें न्ह्याःगु खः । थ्व तिथी भारतया मालव जनतां याःथें हे उगु म्हपूजा यायेगु परम्परा न्ह्याकूगु इलय् साख्वा: नांया छम्ह नेपालभाषी सामान्य व्यक्तिं नेपालय् छगू न्हूगु सम्वतया प्रचलन याःगु जुल । गुगु नेपाल सम्वतया नामं हे थौंतक नं छ्यला वयाच्वंगु दु । ने.सं. ८०१ स च्वयातःगु सद्धर्म पुण्डरिक नांगु ग्रन्थ पुष्पिकाय् नेपालभाखा सम्वत धकाः स्पष्टं च्वयातःगु नं च्वय्या खँयात छगू कथं लिधंसा थें जुयाबिउगु दु । नेपालभाषा संवत् ८०१ आश्विनबद्धि १३ आदित्यवार कुन्हु सम्पूर्ण दिन । सद्धर्म पुण्डरिक ने.सं. ८०१ मेगु थ्व पुष्पिकां प्रस्तुत सम्वतया प्रवर्तक नेपालभाषी व्यक्ति धयागु खँया दसु जूगुलिं थ्व सम्वतया प्रवर्तन तत्कालिन महाराज श्री राघवदेवं याःगु धयागु धापूया खण्डन यायेगुली सक्षम जू । च्वय् वने धुंकूगु दु कि नेपाल सम्वतया प्रचलन कार्तिक शुक्ल प्रतिपदा कुन्हु म्हपूजा पलिस्था जूगु लसताय् नेपाःया सामान्य जनतां हे याःगु खः । म्हपूजाया परम्परा भगवान शिवनाप नं स्वापू दु । म्हपूजाया दिन गुजराती बाजा थानाः हःगु स्वांया मतू भगवान पशुपतिनाथया शिरस पुइकेगु चलन दुगुलिं नं उगु तथ्ययात पुष्टि यायेगुली छगू कथंया ग्वाहालि थें जूवंगु दु । केशर पुस्तकालय् दुगु संस्कृत वंशावली 'श्री पशुपति भट्टारके संवत्सर प्रवृत्ति कृता ॥' झ्वलं नं भगवान शिव पशुपतिया लुमन्तिइ सम्वत छ्यःगु धयागु पाय्छि थें च्वं । भगवान शिव स्वयम्भू नामं नं विख्यात जूगुलिं थ्व सम्वतयात लिपा स्वयम्भू सम्वत धकाः नं धाःगु खः । गुकिं हिन्दु व बौद्ध धर्मालम्बीपिनि दथुइ दुगु धार्मिक पंगःयात चीकाः क्वातूगु स्वापू पलिस्था यायेत नं ग्वाहालि सिद्ध जूवंगु दु । च्वय्या थी थी लिधंसापाखें नेपाल सम्वतया प्रवर्तन छम्ह सामान्य व्यक्ति शंखधर नांया साख्वा: (सापू बुँज्या याईपं व सा लहीपिं) नं याःगु खँ बांलाक सीदु । गुकिया कारणं थन मनूतयसं व प्रति तसकं श्रद्धान्वित जुयाः भगवान पशुपतिया भक्त उम्ह साख्वाःया छगू ल्वहंया मूर्ति पशुपति देगःया लिक्कसं पलिस्था यात । थुकथं नेपाल सम्वतया प्रवर्तकया रुपय् साख्वाः नेपाःया इतिहासय् अमर जुल नापं वं छ्यःगु सम्वत शंखधरकृत नेपाल सम्वतया नामं थौंतक नं छ्यला वयाच्वंगु दु ।",http://www.nepalmandal.com/content/10406.html
न्हूदँया मोटरसाइकल र्‍याली सिक्किम वनेगु तयारी ,"Posted on Thu Oct 28, 2010  6:56 pm NST","३० दँ न्ह्यः नेपालभाषा मंकाः खलःया ग्वसालय् शुरु जूगु नेपाल संवतया न्हूदँ झःझः धायेक हनेगु ज्या थौं तक नं निरन्तर रूपं न्ह्यानाच्वंगु दु । थीथी संघ संस्थां, देश व विदेशय् नं थौं तकनं तःजिक हे न्हूदँ हनावयाच्वंगु दु । न्हूदँया लसताय् थीथी संस्थाया ग्वसालय् थीथी थासय् मोटरसाइकल र्‍याली नं यानावयाच्वंगु दु । थ्वहे झ्वलय् थुगुसी नेपाल संवत् ११३१ न्हूदँया लसताय् नेवाः भोलेन्टरियर्सया ग्वसालय् जुइगु मोटरसाइल र्‍याली चाहिं न्हापालिपा स्वयाः बिस्कं न्ह्याकेत्यंगु दु । थुगुसीया मोटरसाइकल र्‍याली नेपाःगालं पिने जःलाखःला देय् भारतया सिक्किमय् वनेगु कथं ज्या न्ह्याकाच्वंगु दु । थुकीया लागि छगू पुचः वंगु शनिवाः सिक्किम वंगु खःसा वयकपिं थौं येँय् लिथ्यंगु दु । भाजु गणेशराम लाछिजुया नेतृत्वय् नेवाः भोलेन्टरियर्सया नायः भाजु मनोज नेवाः नापं प्यहेसिया पुचः उखे झाःगु खः । सिक्किमय् सिक्किम नेवार संगठनया नायः रोहित प्रधान व मूछ्यांजे भाजु दिलु प्रधानलिसे मोटरसाइकल र्‍यालीया खँय् सहलह जूगु खः । नापं सिक्किम सरकारया युवा खेलकुद् व शिक्षामन्त्री भाजु एन. के. प्रधानलिसे नं सहलह जूगु गणेशराम लाछिजुं यात जानकारी बियादिल । र्‍यालीयात सिक्किमय् सिक्किम नेवार संगठनं भव्य लसकुस याइगु जूगु दु । थुकीया नापं सिक्किमय् नेवाः भायया  विकासय् ज्या यानाच्वंम्ह छम्हसित येँय् नं  वनीगु पुचलं व येँय् नं  वनीम्ह छम्हसित सिक्किम नेवार संगठनं छगू ज्याझ्वःया दथुइ मंकाःकथं हनेगु क्वःछ्यूगु दु । र्‍याली न्हापांगु दिं येँय् नं वनां इटहरी च्वनीगु ज्याझ्वः दु । अनं कन्हय कुन्हु कालिम्पोङ्ग जुयाः सिक्किम थ्यंकी । सिक्किमय् च्वनेगु व नकेगुया जिम्मा सिक्किम नेवार संगठनं याइ । अनं दार्जिलिङ्ग-इलाम-चारआलि-सिन्धुलीया न्हूगु लँ जुया धुलिखेल पिचायेका येँय् थ्यंकीगु कथं रुटया अवधारण दयेकूगु दुसाः थ्व रुट व र्‍याली वनेगु तिथिमिति चाहिं क्वःहे छ्यूगु धाःसा मदुनि ।",http://www.nepalmandal.com/content/10424.html
पेट्रोल डिजेल मन्त्रालय! ,"Posted on Wed Feb 22, 2012  7:59 am NST","थौं सुथय् किजां त्रिपुरेश्वरय् तया वया धाःगुललिं हथाय् पथाय् अन वना निघौ लाइन च्वनेधुंका फुत धकाः पम्प बन्द याना बिइवं वाताहां जुल । व हे इलय् छम्ह पासा नाप लात । वया धापू कथं म्हिगः भद्रकाली नं खालि लिहां वने माःगु दुःख प्वंकल । पासां धाल कि छेँतक लिहां वनेत हे पेट्रोल गाइ ला मगाइ ला थें च्वं धका……… जिगु ट्यांकीं लिकाय् ज्यूसा भतिचा ब्यु धाल । पासाया खं न्यना जितः न्हिले वल ""आफु त मागी मागी छोरोको बिहे...  जिगु बाखं नं छंगु थें खः पासा "" । थ्व बेमान  चाइनिज बाइक छगु लिटरय् १६ /१७ किमी मिटरं उप्वः मबिइ धुंकल । बागू लिटर ल्यं दनिगु थुकी थनतक वयाबलय् ३/५ किमी ला वने हे धुंकल ल्यं दनि २/५ किमी । छन्त गुलि लिकाना बिइगु जिं …… "" जिगु खं न्यना पासा वास्याहां न्हिला हल अले लिपा नापलाय् धका बायाः वन । मखु थ्व खायल निगम व न्ह्याम्ह सरकारं वःसां सदां हे जनताया दैनिकी मदय्कं मगाःगु सामानय् तक छाय् राजनिती याना च्वनिगु … जा थुइगु खालिगु ग्यांस सिलिण्डर नीछन्हु दय् धुंकल पसले बिया तइगु तर……!!! म्हिगः ला ध्याचू नका हय् धुंकल कलंकी लाइन तया बिया च्वंगु दु अन वना काः झासं धाक्व बिया च्वंगु दु धका…….। उकुन्हु बनेपां लोड याना हःगु स्वंगः गाडी जाःगु हीमाल ग्यांस ख्वपय् थ्यंकाः वो लागाया मनु तय्सं गाडीयात लंय् दथुइ हे पनाः गाडी खालि याना ग्यांस काल धाःसांनिसें पसले पसले तक ग्यांस हय्त ग्यानाच्वन हं थिपिं ……थजाःगु घटना अन जक मखु मेथाय् नं जुल धाःगु न्यना । थथे लुटे याना नयेमाःगु अवस्था धइगु बांलाःगु संकेत पक्का हे मखु । तर थुकी च्यूता काईपिं सु ? उकुन्हु संसदय् छम्ह मस्र्या सभासदं तं पिकाल हं थःथाय् छें ग्यांस फुना न्हिच्छि चाःहिलाः नं ग्यांस छगः काय् मफत धका वया मस्त द्यां लात हं …हा…हा…हा….।  स्वैत न्यंका च्वंगु सभासद भाजुं …। थःतः अभाव जुबले तिनि तं वल ला……। जनताया निंति नं थथे हे तं पिकाय् फःसा ज्यूगुनि सभासद भाजु मय्जुपीं थःतला गुबलें समस्या वइ हे मखु धकाः स्युपींसं थःत तक्क मदुबले तिनि न्ववाना हल……॥ यदि धात्थें हे अभाव जुया च्वंगु खःसा वो तंगुलु सभासद थें तुं मेपिंत न ला अभाव हे जुया च्वन ज्वी नि …… ग्वः छम्हस्यां हे न्ववागु मदुनी …… मखु गुबले जक थजाःगु समस्या मवइगु थन सत्ता व थःगु स्वार्थं याना थुमिसं देश ला छु जनताया न्हि या न्हिथं माःगु आवश्यकता तक हे पू वंके मफय् धुकल । धायेबलय् जलस्रोतया निगूगु तःमी देय् हं तर झिन्यान्हुया छक्वः हितिं लः वःगु मखय् धुंकल व नं लः वइगु न्हि कुन्हु मत वया च्वन धाःसा मेशिनं लः साल की वो मेशिनया सः तायाः लः वल धका मस्युपीं जःखः तय्त सीके थें ज्वीगु … अले १० मिनेट मजानिबले लः सुके जुया वने धुकीगु । लः वयेमा मवयेमा ध्यबा पुला हे च्वनेमाःगु बाध्यता दु । स्वंगू लय् पुलकि ५० ५ जरीवाना पुले माःगु अले हाकनं ख्याच्व बिया च्वनि इलय् ब्यलय् की यदि इलय् हे ध्यबा मपुल धाःसा हिटीया लाइन काटे याय्गु ज्वी धकाः ।  ख्वालय् च्वंगु न्हाय् प्यनय् छुना च्वंपिनिगु खं ल्हाना ला साध्य हे मजुइ धुंकल । लोडसेडिङ थुलि उप्वः जुया वने धुंकल की खँ ल्हाय् मास्ते मवय् धुंकल । काय्या कन्हय्निसें जाँच दु । छें इन्भर्टर भाजुया ब्याट्री डाउन जुया वना च्वंगु छवाः दय् धुकल । छघौ च्याय्त हे धौ धौ ज्वी धुकुगु । निला स्वला दत की न्हूगु ब्याट्री फेरे याना च्वने माःगु । हायल कायल हे ज्वी धुंकल जि ला । थ्व लोडसेडिडंग प्राधिकरणं न गुलि जक दुःख बिया च्वंगु झीत । सुक्खा यामय् थथे जुइ धकाः सिइक सिइक नं छाय् सुम्क च्वना च्वंगु खः वो ला उमिसं हे बांलाक स्यु । देशय् बहुदल वल लोकतन्त्र वल गण तन्त्र न वल तर थुकीया उपभोग ला जनता याय् खंगु हे मखुनि । बिकासया पुर्वाधारय् मत या गुलि महत्व दु धैगु थिमिसं गथे मथूगु …। गुबलें गुबलें ला नेपा देय् छाय् बुल धका पश्चाताप जुया वय् यः जितः । तर झी नेता धाःपिन्सं बिचा याइगु जुइ शायद उपिं नेपा देय् जन्मे मजूगु खःसा जनतायात थुलि आहत बिइ मखनिगु धका ……।  वल वल फसि क्वाः धाःथें न्ह्याम्ह वःसां खालि थः व थः पार्टीया प्वाः जाय्केगुलि जक ब्यस्त । डिजेल प्लान दुत हय् धया च्वंगु धापू थौं कन्हय भतिचा सेले जुया च्वंन …… ""जुन गोरुको सिंग छैन उस्को नाम तिखे” धाःथें गूगु देशय् लय् पतिं पेट्रोलीयम पदार्थया हाकाकार जुयाच्वनि अन हे १२ अरब फुका डिजेल प्लान हय्गु हं झी बकंफुसु नेता त । न्यना कथं थुकीया मू ४ निसें ४।५ अरब स्वया उप्प्व मतू हं । कमिशनया हे लोभय् दुत हयेत्यंगु धका न बिपक्षी नेता तय्सं न थुकीया बिरोध याना च्वंगु दु । झी जनतातय्सं थःगु ही चःतीं पुला च्वंगु कर थुमिसं डिजेलय् प्वंकेगु बिचाः याना च्वन थ्व धात्थें हे छ्यल धाःसा झीसं प्रति युनीट ३० निसें ३५ तका तक्क पुले मालेफु हं ।  डिजेल प्लान सिवें मेगु छुं हे बिकल्प मदु धका च्वयच्वय् धाया च्वंगु खः थिपिं । ""लगाया भिगोया धोया………” धाःथें डिजेल प्लान दुहां वल स्वीच अन यात अले झललललललललल…। मत च्याइथें । जनतायात मिखाय् लः क्यंकेगु ज्याय् ला थिपिं तस्कं हे च्वय्च्वय् धाः । थिमित ला छु धका कन्हय् छुं जुया थ्व प्लान वल धाय्वं उकीया ब्ववस्थापनया निंति छगू मन्त्रालय चाय्के दइ "" डिजेल मन्त्रालय्"" क्या न्ह्याइपुसे च्वनी । मन्त्रालय् जक दयां गात ला मन्त्री माल - ""डिजेल मन्त्री ” मन्त्री जुइत उप्प्व योग्यम्हला माःगु हे मखु झीथाय् देशय् …। थ्व पदय् ला झन निदं स्वदं पेट्रोल पम्पय् ज्या याना च्वंम्ह दःसा झन हे खासा ।  वयां लिपा राज्य मन्त्री, सहायक मन्त्री सचिव सुब्बा… आदि आदि…। हाकीमनिसें पियून तक मनूत ला माल ज्या याइपिं………। थथे जुलकी थः फाल्तु लाना च्वंपीं मनु तय्त लजगाः नं दइ । लजगाःया पलेसा जय्जय्कार व साःसाःगु भिंभिंगु कोसेली नं वयेफु । गुलि तक दूरभाषी झी स्वांथ नेतात म्हसिइका दिसँ झी गणतन्त्र नेपाःया जनवादी नेतातय्गु पहः ! थः व  थःस्वया च्वय् देय् व देय् या जनता थुमिसं याना थौं झी थासय् लाना च्वंगु दु देशय् हिला वःगु दु । जनताया छुं भतिचा खं त न न्यनेगु झीगु कर्तब्य खः धैगु बोध गुबले तक थिमिगु न्ह्यपुइ दुहां वनी मखु उबले तक झी नेपाःमी तय्सं सुःख सिइ फइमखु ।",http://www.nepalmandal.com/content/18505.html
समाजसेवी लक्ष्मीदासया निक्वःगु ज्याःजंक्व जुइगु ,"Posted on Wed Feb 1, 2012  11:11 am NST",थ्व हे होलिपुन्हि खुन्हु समाजसेवी लक्ष्मीदास मानन्धरया निक्वःगु ज्याजंक्व  जुइगु जूगु दु । ज्या जंक्वया लसताय् थी थी संघ संस्थांपाखे देछाइगु हनापौ व ज्या जंक्वया लसताय् पिदनीगु प्रकाशनत ब्यवस्थीत यायेगु लागि नरेशवीर शाक्य कजि व सुजीव बज्राचार्य ल्यू कजि यासें 'लक्ष्मीदास मानन्धर निक्वःगु ज्याजंक्व व्यवस्थापन समिचि’ नीस्वंगु दु । समिति याकनं हे छगू तःजिगु मुज्या यानाः ज्याझ्वःया धलः पित बिइगु धाःगु दु ।,http://www.nepalmandal.com/content/18398.html
म्हगसय् वइम्ह छ ,"Posted on Tue Nov 22, 2011  11:08 am NST","म्हगसय् न्ह्याबलें थं वइम्ह छ ज्वलय् गबलें छुं धइमखुम्ह छ अय्न जि छंगु हे संसारय् म्वानाच्वना ज्वलय् जिं छुं यायेमफुसा जिगु च्वसां यानाच्वना ।। नेतात आपालं मनूतय्गु न्ह्यःने बचं बिइ न त वं ज्वलय् छुं यानाक्यनि, न त म्हगसय् उपिं स्वयां ला जि तःधंम्ह हे खः जिं उमित थनेगु कुतः सदां यानागु खः ।। लुमन्ति वइ सकसियां थःगु देय्या चाहे व विदेशय् हे छाय् मजुइमा सदां थःगु तजिलजि व भाषा थपू यानाच्वनि छम्ह नेता व सामान्य मनूया थुलिं म्हसीका पानाच्वनि ।। अय् देय्या माननीय धइपिं नेतात छाय् यायेमफुत छिमिसं देय्या विकास ध्वं लायेत जिपिं जन्तु मखु छिपिं स्वयां जिपिं ज्ञानी व श्रृजनशिल खः ।। जिगु म्हगसय् जक मखु आः छ नेतातय्गु म्हगसय् वनाः बाय् काः जिगु न्ह्यः चफुइत वयेमते छ उमिगु न्ह्यः चफुइत ताःलायेमाः छ ।। म्हगसय् न्ह्याबलें थं वइम्ह छ ज्वलय् गबलें छुं धइमखुम्ह छ अय्न जि छंगु हे संसारय् म्वानाच्वना ज्वलय् जिं छुं यायेमफुसा जिगु च्वसां यानाच्वना ।।",http://www.nepalmandal.com/content/17366.html
होमेज टु आदिनाथ (फोटो फिचर) ,"Posted on Mon Nov 7, 2011  1:11 pm NST","येँया दक्षिणपाखे लाःगु चोबहाः छगू ऐतिहासिक थाय् खः । किपूया वडा नं-१४य् लाःगु चोबहाःया आदिनाथ देगः छगू बिस्कं पुरातात्विक व धार्मिक महत्व दुगु देगः खः । आदिनाथ द्यःयात पुजा याःसा पारिवारिक सुख, धन व थःम्ह इच्चा याःगु पूवनीगु जनविश्वास दु । थन कितं पुन्हि निसें लच्छि तक मेला लगे जुयाच्वंगु दु । उगु हे मेला नापं आदिनाथ देगःया महत्वयात अझ उजागर यायेगु निंतिं आवरकीर्तिपूर डटकम डटएनपि (www.ourkirtipur.com.np) व चोबहाः युथ सोसाइटीं 'होमज टु आदिनाथ' (Homage to Adinath) नांया निन्हुन्यंकया फोटोग्राफी ब्वज्या यात । कछलाथ्व दशमि व एकादशी (नोभेम्बर ५ व ६) कुन्हु जूगु उगु ब्वज्याय् तयातःगु फोटो फुक्कं किपुया ल्याम्ह फोटोग्राफर नारायण महर्जनं कयादीगु खः । वय्कलं कयादीगु व फोटोग्राफी ब्वज्याया  छुं छुं किपात थन न्ह्यब्वयाच्वना :",http://www.nepalmandal.com/content/17092.html
मौलिक खयां नं मान्यता काये थाकुयाच्वंगु नेपाल संवत् ,"Posted on Sat Oct 22, 2011  10:39 pm NST","नेपाल संवत् थौं झीसं हनावयाच्वनागु सलंसः दँ दय्धुंकल । नेपाःगालय् ताः ई न्ह्यःनिसें नेपाल संवतयात  नेपाःया थःगु संवतकथं छ्यलाबुलाय् हयाच्वंसां नेपाल संवत् ८८८स उगु ईया गोरखाया जुजु पृथ्वीनारायण शाहं नेपाःगाः त्याकेधुंकाः थ्व संवतयात नियोजित ढंगं हे ध्याक्वय् लिकुंका यंकेगु कुतः यात । गुगु राणा प्रधानमन्त्री श्री ३ चन्द्रशम्शेरया पालय् विसं १९६०/६१स थ्व संवतयात पूर्णतः सरकारी ज्याखँय् प्रतिवन्ध तयाःबीवं थ्व संवतयात गुलिखे सामान्य नागरिकं नेपाल संवत धइगु नेपालय् दु कि मदु धइगु तकं न्ह्यसःचिं ब्वलंकाः जूगु खनेदतसा गुलिसिनं विक्रम संवतयात जक हे नं नेपाल संवत् धाःगुला धकाः मेगु न्ह्यसःत ब्वलंकेगु मयाःगु मखु । थुज्वःगु इलय् नेपाल संवत् छु खः धाय्गु स्वय्म हे छगू तःधंगु चुनौति खः । नेपाल संवत् दु वा मदु धकाः तकं मस्यूपिनि नितिं नेपाल संवतयात कयाः थुइके सीकेबीगु धइगु वास्तवय् सलंसः दँया उत्पीडन गथे च्वं धकाः उजागर यायेगु माध्यम नं जुइ । नेवाःतय्त उत्पीडित यायेगु नामय् नेवाःतय्सं थःगु सभ्यतालिसें न्ह्याकाःवयाच्वंगु  नेवाः संस्कृति व नेपाल संवतयात उत्पीडन यायेगु गुलि न्यायोचित जुइ धकाः थःथःगु नुगलं वालेफय्माः धइगु सन्देश नं थ्व हे संवतं ब्यूगु महशुस जुइ ।१ इतिहासय् थौंतकं तःगुमछि संवत् त म्वानाच्वंगु हे दनि । आःतकयाकथं श्रृष्टि संवत् दकले पुलांगु संवतकथं काय्गु याःसा चीन संवत्, पारसी संवत्, मिश्र संवत्, इरान संवत्, यहुदी संवत्, कलि संवत्, बुद्ध संवत्, विक्रम संवत्, इश्वी संवत्, लक्ष्मण संवत्, त्रिभुवन संवत् थें हे नेपाल संवत् नं छगू खः । दर्जनौं संवत् त विश्वया न्ह्यःने धस्वानाच्वंगु इलय् प्रत्येक संवतं थःगु हे पहःया इतिहास कुबियाच्वंगु दु । विश्वय् प्रचलनय् वयाच्वंगु इश्वी संवत् इशाया जन्मनिसें शुरु जूगु संवत धकाः थःगु हे इतिहास दय्केत जुयाच्वंगु दुसा इशा बुइ न्ह्यःयात इशासिबें न्ह्यः अर्थात इशापूर्व धकाः जक कालगणना यानातःगु दु । थ्वहे दथुइ प्रचलित बुद्ध संवत् बुद्धं प्राणीहित व मुक्तिया ज्या याःगुलिं बुद्धया उगु भिंगु ज्याया लुमन्ति कथं संवतयात बुद्ध संवत् धकाः छ्यःगु खनेदु । थ्व हे गौरबया अनुभूति यायेगु झ्वलय् झीगु संवत् नेपाल संवत नं प्रत्येक स्वाभिमानी नेपाःमिपिनिगु गौरबया विषय जुयाच्वंगु दु । नेपाल संवत् : नेपाःया नां क्वकयाः दय्कातःगु थुगु संवत् मेमेगु संवतं स्वयां थःगु बिस्कं पहःया म्हसीका कु बियाच्वंगु दु । नेपाल संवतयात थौं झीसं जुजु राघवदेवया पालय् ख्वपय् जुजुं लखुतीर्थया फि काय्के छ्वःगु व उगु हे फि छम्ह नागरिक शंखधर साख्वालं थःम्हं न्यानाः जुजुयात मेगु फि बीके छ्वःगु बाखं दु । बाखनय् गुगु फि न्याःगु खः व हे लुँ जूगु व ऋणया भारं क्वचिनाःच्वंपिं जनताया ऋण मोचन यानाः स्वंगु न्हूगु ऋणमुक्त दँयात हे लिपा वनाः नेपाल संवत् धाय्गु यात धइगु धारणा दु । शुरुइ संवत् जक धयाः छ्यलाःच्वंगु थुगु नेपाल संवत् लिपा वनाः ई परिस्थिति कथं थुकिया नां नेपाली संवत्, शंखधरकृत संवत्, नेपाल संवत्, श्री शंखधरकृत नेपालीय संवत्, श्री नेपादेशीय संवत्, नेपालिका संवत् श्रीमत नेपाल संवत्, श्रीमन्त नेपाल संवत् धकाः च्वंवःगु ऐतिहासिक दस्तावेजय् खनेदु । थ्व बाहेक नं नेपाल संवतया स्थापनाया बारे जुजु राघवदेवया पालय् तत्कालीन लाय्कू वा विशालनगर छगुलिं च्याःगु व थथे देय् च्याय्धुंकाः जुजुपाखें पशुपति पूजा यानाः संवत् छायाः म्वाःपिनिगु नितिं न्हूगु दँ शुरुयात धकाः नं नेपाल संवतया म्हसीका बीगु याः ।२ १ नेवाःत व नेपाल संवत् पर्यायबाची खःला धइगुकथंया खँत नं नेपाल संवत् सम्वन्धी थीथी अभिव्यक्तिपाखें पिदनी । गुगु निरन्तर पिथनेमाःगु नितिं नं थन छुं च्वय्गु हे भिं तायेका । २ केशर वंशावली ... राजा श्री राघवदेव वर्ष ६३ मास ६ । श्री पशुपति भट्टारके संवतसर प्रवृत्ति कृताः ।' संवतयात हे कयाः  थुकियात म्हसीकेगु झ्वलय् थुकियात महाचीनया अधीनं मुक्त जूगु लसताय् न्ह्याकूगु न्हूगु युगकथं नालीपिं नं दु । च्वय् न्ह्यथनागु स्वंगुलिं आख्यानय् स्वपु बाखं दुसां छगू समानता नं दु । व खः न्हूगु युग शुरु जूगु । अझला थःगु बिस्कं महत्वं कय्च्यानाच्वंगु थुगु संवतय् न्हापांगु व स्वंगूगु आख्यानय् देय् व जनताया मुक्तिया कामना यानातःगु दु । गुकिया यथार्थ थःगु थासय् हे दु । यद्यपि मुक्तिया कामनां जाःगु थुगु संवतयात लोकं व्हाय्माः धइगु मान्यतां फि लुँ जूगु बाखं स्वाःवःगु धइगु विश्वास यायेछिं ।३ थ्व हे झ्वलय् संवत् गुबले स्वन धइगु बारे मेगु छगू नं धारणा पिहांवयाच्वंगु दु व खः - नेपाःमितय् दथुइ च्याय् हाःगु मभिं । मभिं फाय्केत शक संवत कार्तिकादिं शुरु जुइगु ८०१ रिखे ८०० संवतयात ल्वःमंकाः १ निसें शुरु याःगु व लिपा वनाः तिनि उकियात हे नेपालवत्सर धकाः नां छुनाहःगु खनेदु ।४ अथेला झीगु प्राचीन इतिहासयात दुवालेबलय् व वर्तमान ईयात ध्यानय् तय्बलय् २००७ सालयात ०७, २०१७ सालयात १७, २०३६ सालयात ३६ साल धकाः च्वःथें महासामन्त अंशुवर्मां शक संवत ५२९ यात २९ जक च्वःथें संवत ९४८ अर्थात ने.सं. १४८ दँ थ्यने धुंकाः तिनि नेपालवत्सर धकाः नां छू वःगु ला धैथें जुइ । थ्व बल्लागु दसि थ्व अर्थय् नं खःकि उगु इलय् संवतयात लिच्छवि वा शक धकाः नां च्वय्गु यानातःगु मदु । थ्व ल्याखं स्वय्बलय् झीसं धयावयाच्वनागु व हनावयाच्वनागु नेपाल संवत म्होतिंनं ८०१/८०२+११३१ = १९३२/१९३३ दँ दय्धुंकूगु खनेदु । अले शक संवत् व नेपाल संवत् नितां कार्तिकादि जूगुलिं थुके थ्व संशोधन मजू धकाः ताय्के धाःसा मछिं । संवतया चर्चा याय्बलय् थ्व संवत् गनं न्हूम्ह जुजु जूगु लसताय् जक वःगु खःला धकाः नं विचाः यायेमा:। वंश हिलेबलय् न्हूगु दँ काय्थें शक संवतया ४९८ दँ लिपा लिच्छाबिं ठकुरी जुजु अंशुवर्माया पालय् न्हूकथं संवतया गणना याःथें अंशवर्मा संवत् ३०४ दँ लिपा जुजु राघवदेवं नं राज्यारोहणया न्हापांगु दँ निसें कालगणना जक याःगु खःला धइगु प्रतीत जू । मखु धइगु खःसा नेपाल हायन धकाः (राज्य भोग वर्ष) उल्लेख मजुइगु जुइ । अले थुकी नं न्हूगु कालगणना क्रम कार्तिकादिं हे शुरु मयाइगु खइ । थुकिया सशक्त प्रमाण धइगु हे त्रिभुवनं देशय् प्रजातन्त्र हयाः देय व जनता मुक्त यायेखंगु लसताय् त्रिभुवन संवत् छ्यलाबुलाय् हःथें जक खःला धकाः नं अनुमान याय्बहःजू ।५ लिसें थुकिया झ्वलय् छगू मेगु न्हूगु अनुमान नं याये थाय् दु । व खः संवत् जक धयावयाच्वंगु थुगु संवत६ यात कयाः नेपाः देया शासक जुजुत जूसां थः नेपाःमि जुजु तायेके मफुगु व जनताया मुक्तिया कामना याय्मफुगु कारणं नं शुरुइ नेपाल संवत् धायेमफु व लिपा जुजुपिंसं जनताया विश्वास त्याकाः कयाः थः नेपाःमि हे खः नेपाःया मुक्तिकामी हे खः धाय्केत नां मदुगु  संवतयात नेपाल संवत् धयाः यंकूगु जुइफु । थ्वहे झ्वलय् चर्चाया विषय मेगु छगू नं जुयाब्यूगु दु । व खः थ्व संवत् सुनां स्वन । नेपाल संवतया शुरुवातया अभिलेख आःतक मलूनिगुलिं राघवदेवं थ्व संवत् स्वंगु खः धैगु खँय् न्ह्यसःचिं थनेगु थाय् दु । दकले न्हापां नेपाल संवत् छ्यःगु दसु ने.सं. २८या लंकावतार सफू खः । उगु इलय् शंकरदेवं राज्य यानावयाच्वंगु खनेदु । उगु सफुतिइ ...परमभट्टारक महाराजधिराज परमेश्वरी श्री शंकर देव राज्यय्' उल्लेख जुयाच्वंगु दु । अले उकियात विचाः यानाः स्वयेबलय् हिन्दू धर्मया मान्यताकथं जुजु धइम्ह नारांद्यःया प्रतीक जूगुलिं नारांद्यवं हे शंख ज्वनाःतःगु ल्याखं पशुपतिइ च्वंगु मूर्ति कथं कयेछिं । ने.सं.यात राघवदेव कृत धकाः न्ह्यथंसां मूर्तिया बनावटया ल्याखय् हे थ्वयात शंखधर (शंखधारी) जक धाःगु खःला विचाः यायेबह:जू। उकें थन थ्व संवतय् शंकरदेव, राघवदेव, शंखधर स्वम्हेसियां नां पिहांवयाच्वंगु दु । नेपाःया चाय् ब्वलंगु नेपाल संवतया इतिहास मालेगु उलि अःपुगु ज्या मखु धाःसां पाइमखु । राज्यया धरोहर ल्यंकेगु नितिं राज्यं गुलि ग्वहालि यायेमा:गु खः व नेपालय् बिलकुल हे मदु । बरु थःगु कीर्ति तयेगु नितिं इतिहास न्ववानाःच्वंगु कीर्तित स्यंकेगु खँय् नेपाःया शासकत हे तत्पर जूगुलिं नं नेपाल संवत् थें जाःगु महत्वं जाःगु इतिहास मालेगु धइगु नौ द्वँय् हाम्वः मालेगु थें खः । प्रधानमन्त्री थें जाःगु पदय् च्वंम्ह भीमसेन थापां हनुमानध्वाखा लाय्कू बांलाकेगु व लुँध्वाखा दय्केगु नितिं नेपाःया धरोहरं जाःगु ली, सिजः व लुँयागु पाताय् च्वयाःतःगु अभिलेख दक्वं मियाः वा नाय्काः छ्वःगु ल्याखं नं ने.सं.या उद्भव व थुकिया विकासबारे मालेगु थाकुल । अथेखःसां शंखधरकृत धकाः दकले न्हापां अभिलेख धइगु हे ने.सं. ८२७ व १०२७ य् तिनि लूगु दु । बरु थ्व बाहेक १४८ या नेपालवत्सर धइगु शव्द दुगु प्रज्ञापारमिता हे दकले न्हापांगु आःतक लूगु मध्यय् खः । सेसिल वेंडाल, अलेक्जाण्डर कनिङ्गघम, लु सियानो पेटेक, सिल्वां ले भि, भैरबबहादुर प्रधानपिंसं  संवतयात कया: न्ह्याकूगु अनुसन्धान लिपा थ्व संवतया महत्व गुलि दु धइगु न्हियान्हिथं उजागर जुजुं वःगु दु । वर्तमान सरकारं मालवगण संवत् (विक्रम  संवत)यात गु गु छ्यलाबुलाय् हयाच्वन वास्तवय् थ्व संवत् नं कार्तिकादि हे खः । गुगु यक्व संशोधन लिपा तिनि चैत्रादि याय्हःगु खः । अझला श्री ३ चन्द्रशम्शेरं नेपाल संवत् १०२३/१०२४ पाखे नेपाल संवतयात पूर्णतः सरकारी ज्याखँय् प्रतिवन्ध तयेन्ह्य:तक कार्तिकादि शक संवत् छ्यलाय् हयाःतःगु खः । थ्व धइगु नेपाल संवतया प्राकृत रुप खः । मात्र नेपाल संवत् छ्यलेबलय् हीनताबोध जुइ धइगु ल्याखं जक शकया नां छ्यलावयाच्वंगु खः । मालवगण संवतयात ३ नेपाःया बाखंयात दुवालेबलय् ने.सं यात फि व लुँया प्रसंग बाहेक यलया सम्यकय् गोबर लुँ जूगु व वहे दामं सम्यक न्याय्कूगु बाखं दु । अथेहे गुरुमापाया बाखनय् चखुंबखुंया खि लुँ जूगु बाखं दुसा स्वस्थानी गोबरपाखें गोमय्जु बूगु बाखं नं दु । ४ संवत १४८ या अष्टसाहश्रिक प्रज्ञापारिमताय् नेपालवत्सर १४८ माघ शुक्ल दशमी उल्लेख ५ थौंकन्हय् त्रिभुवन संवत ५८ क्यनाच्वंगु दु ६ शक संवतयात खालि संवत जक धाइगु । वर्तमान सरकारं मान्यता बियातःसां नेपाल संवतया बारे प्राचीन अभिलेखय् धाःसा उल्लेख मजूगु मखु । गुगु न्ह्यथनेमात्रं हे छगू दुस्साहस जुइ छाय्धाःसां नेपाल संवत् उल्लेख जुयाच्वंगु अभिलेख त आःतक गुलि दु धकाः तकं धाय्मफुगु स्थिति मदु । अथेखःसां थ्व संवतया चर्चा यायेबलय् थ्व नेपाःगालय् जक मखु नेपालं पिने नं छ्यलावयाच्वंगु दु । थुकिया बांलागु दसु धइगु थौंसिबें प्यसः व चाःचू दँ न्ह्यः बंगालया कोचविहारया जुजु प्राणनारायणं थःगु लुँया मुद्राय् नेपाल संवत् हे छ्यलातःगु दु । अथे हे विक्रम संवतयात तिब्बतं मान्यता मब्यूसें नेपाल संवतयात मान्यता ब्यूगु दसु शाहकालय् प्रतापिसंह शाहं तिब्बत लिसे याःगु संझौता खनेदु । अथेला नेपाल संवत ५३५ स चीनिया मिनवंशी जुजु तायिमिङं नेपाल संवतयात महाचीनाव्द धकाः चीनय् तकं छ्यःगु खनेदु । थ्व बाहेक बंगाली, मैथलि, भोजपुरी, अवधि साहित्यय् थुकिया थाय् विस्कं दुसा थौंया वर्तमान परिप्रेक्ष्यय् संयुक्त राष्ट्र संघं ...नेपाल न्हि' न्याय्केगु ज्या नेपाल संवतया न्हूदँ खुन्हु यानावयाच्वंगु दु । मालवगण संवतयात मान्यता बियाच्वंगु मदु । सरकारी ज्याखँय् नेपाल संवतयात मान्यता मब्यूसां तबि नेपाः देयया नखःचखः हनेगु झ्वलय् थौं तकं तिमिलाया गतिया आधारय् ल्याः खाइगु तिथिमितियात नकारे याय्मफु । थुकें यानाः नेपाल संवतया महत्व गुलि दु धइगु अथें हे सीदु । थ्व संवतया तिथिमिति मदय्वं नेपाःया बिस्कं पहःया संस्कृतिं जाःगु सभ्यता न्ह्याके फइमखु धकाः सकलसिनं विचाः याये बाध्य जूसां थ्वयात राष्ट्रिय संवतयात रुपय् हनेत कवय् पहः क्यनाच्वंगु दु । अझला नेवार संवत् धकाः समग्र नेपाःया नां स्वाःगु संवतयात गौण यायेत स्वयाच्वंगु दु । गुकिं यानाः चाय्कं मचाय्कं नेवार संवत् धयाच्वंपिन्सं नेपाःया शासकतय्सं छ्यलाबुलाय् हःगु नेपाल संवतया आधारय् दक्वसित हे नेवाः यानाब्यूगु दु । लिच्छवि, ठकुरी, मल्ल व शाहवंशयापिं जुजुत नं नेवाः जुयावंगु दु । थ्व धइगु नेपाःया अवमूल्यन याय्गु ज्या खः । अझला नेपाल संवतयात नेपाःया संवत् मखु धइगु भ्रम ब्वलंकेगु नितिं हे गोरखापत्रं शुरुया दशकय् विक्रम संवतयात नेपाल संवत् धकाः च्वयेगु यात । थ्व धइगु कोखं थः बांला धाय्केत म्हय्खा पा छुइगु थें ज्या जक खः । तर संवतया औचित्ययात न्हंके मफु । थ्व हे कारणं थ्वयात व्यावहारिक मजू धाय् गु नं यानाच्वंगु दु । यदि अथेखःसा थाइल्याण्डं थःगु हे संवत छ्यलाः ग्रेगरी संवत काःथें झीसं याय्फइमखु धाय्मछिं । चीन अरेबियन व मुस्लिम राष्ट्रय् थें संवत व तिथि थःगु छ्यलेगु तर सरकारी गणनाया नितिं जक श्वीसंवत छ्यलेगु याःथें झीसं याय्फइमखु धायेमछिं । छायेकी थौंतकं झीथाय् नं तिमिलाया गतिया आधारय् ज्याखँ याय्मखु धाय्फुगु अवस्था मदु । व्यावहारिकतायात हे स्वय्बलय् थ्व संवत धइगु सुं छम्ह व्यक्ति विशेष वा सम्प्रदाय विशेषया संवत् मखसे चीन, मिश्र, इरान, रोम, बंगाली संवत् थें राष्ट्रया नामय् नीस्वनाःतःगु संवत् नेपाल संवत् खः । गुगु राष्ट्रया संवत् हे खः । थुज्वःगु भावनां जाःगु मान्यतायात तकं वास्ता मयाय्गु धइगु थःत मामं बुइकूगु मखु अबुं बुइकूगु धैथैं जाःगु मान्यता विकास यायेगु खः । चा, फय्, लः व थनया जनजीवनलिसें भ्यलेंपुनाः सलंसः दँ न्ह्यःनिसें न्ह्यांवयाच्वंगु थुगु संवत् ऐतिहासिक व सांस्कृतिक महत्वकथं नं थ्व संवतया बिस्कं महत्व दु । वास्तवय् संवतया बारे चर्चा यायेगु धइगु ल्हातं चुयाः न्यासि वनेगु थें थाकूगु ज्या खःसां थ्वयात मात्र नेवार संवत् धायेगु अज्ञानता भाय्प्वः मेता छुं जुइ मखु । थ्व ल्याखं नं राष्ट्रं महशुस यायेमा: कि नेपाल संवत् नेवार संवत् मखु नेपाःया प्राचीनता न्हंके बीमज्यू धकाः राष्ट्र न्ह्यांवय्माःगु दु । --------------------",http://www.nepalmandal.com/content/16815.html
पचली भैरवया झिंनिदँया जात्रा न्ह्यात ,"Posted on Thu Oct 6, 2011  9:49 pm NST","पचली भैरवया झिंनिदँया जात्रा न्ह्यात। चालं (२०११ अक्टोबर ६) विहिाबाः बहनीसिया ८.४५ बजे पचली भैरव द्यःयाथाथ् गोप्यरुपं पुजा यानाः ख्वापाःतयाः पिहाँवयेवं जात्रा न्ह्याःगु  जुल। लँय् पुजा फफं मरु भुतिसलय् थ्यंका मल्ल जुजुया प्रतिनिधिलिसे भैरवं खड्ग सिद्धि धकाः खड्ग हिलेगु ज्याझ्वः दु। न्हापा राजतन्त्र दुबलय् थ्व ज्या जुजुलिसे हे यायेगु जुयाच्वंगु खः। थ्व प्याखं अमर मल्ल ( विसं १५८६ १६१७) या पालं निसें न्ह्याःगु धयातःगु दु। थ्व प्याखनय् विषेश रुपं नेवाःतय् दुने माली व मालाकारपिं पाखें झिंनिम्ह गणया भूमिकाय् प्याखंहुलेगु वा प्याखंया व्यवस्थापन इत्यादि याइ। थुकिइ महालक्ष्मी, गणेश, ब्रम्हायणी, रुद्रायणी, कौमारी, नारायणी, बाराही, मनमइ्जु, काली (भद्रकाली) भैरव, सिंगिनी, व्यांगिनी या लिसें श्वेत भैरवया भूमिका दयाच्वंगु दइ। अनंलि थ्व प्याखं स्वनिगःया थी थी थासय् हुइकाः अन्त्यय् ज्याःबहालय् हुइकेवं सिथं यनेथें यंकाः प्याखं हुलीपिं द्यःपिन्सं हे थःथःगु ख्वाःपाः उयेवं थ्व प्याखं क्वचाइ।",http://www.nepalmandal.com/content/16553.html
चिबाखं सम्मेलनया अनुभव ,"Posted on Sun Oct 2, 2011  2:05 pm NST","मतिइ मखंथें वंगु शुक्रबाः कुन्हु कुपन्दोलय् नःलि नेपालभाषा पत्रिका व प्रतिभा समाजया ग्वसालय् जूगु चिबाखं सम्मेलनय् ब्वतिकायेगु ह्वःताः चूलात। न्हूकथंया सम्मेलनय् लय्लय् तातां वना। जितः बांलाक लुमंगु खःसा थनिं नीदँ न्ह्यः जिं नं छपु चिबाखं च्वयागु सुकुन्दा दँपौया निंतिं। जितः फसं पुइका यंकल, जि गन, चिबाखं गन। ई स्वयाः बाघौं, घौछि लिबाक्क ज्याझ्वः न्ह्याकेगु ला झीगु अधिकार हे खत। न्ह्यात। छसीकथं साहित्यकार भाजुमय्जुपिन्सं थःथःगु रचना ब्वनाः न्यंकादिल। वातावरण छकलं हे साहित्यमयी जुल। ब्वनायंकूलिसे सिइदत अन ला ब्याहाया भ्वय् लाकि सराद भ्वय् धकाः हे मसिइकं ज्वाँय् ज्वाँय् तिसा वसः पुनावःपिं थें। थः थःगु वसजाः ब्वल तर छुकियात चिबाखं धायेगु अले थःके दूगु चिबाखं खःलाकि मखु धैगु हे अलमलपिं नं दं झाःगु जुयाच्वन। व नं छगु फ्वसा ज्ञान जुल जिथें ज्याःपिं साहित्य ब्वमिपिनिगु लागि। न्यापु बाखं धुंकाः भचा ई परिसम्बादया निंतिं छ्यानातःगु जुयाच्वन। थः थःम्हस्यां थःथःके दूगु खँ तयादिल। चिबाखं छुकियात धायेगु धैगु न्ह्यसः नं वल, आः चिबाखं गय् यानाः च्वयेगु ध्रैगु तालिम बिइमाःगु खँ नं वल। थ्व ला अजूचायापूगु विधा जक मखु थुकिं नेवाःतय्गु थःगु पहिचान बिइफइगु सम्भाव्यता तकं खन। चिबाखनय् अथे दइ, थथ दइ, अले थुकिइ व दयेमाः थ्व दयेमाःया चर्चा जुल। छिं मसिउ खनीका धकाः गुलिस्यां थःगु विद्वताया प्रदर्शनी नं यात, गुलिस्यां धाःसा जिं च्वयागु थ्व हे खः, चिबाखं जुल लाकि मजू धकाः आत्मसमर्पण नं यात। ग्ाुलिस्यां मसिकं तःहाकःगु बाखं ब्वनादिल, गुलिस्यां थ्व हे जुइ चिबाखं धकाः च्वनादिल। गुलिसितं सितं थःगु नां वःसां ब्वने म्वाःसा जिउ धयाथें ताल। अथेसं म्हिचां बाखं लिकानाः ब्वना न्यंकादिल। अझ छम्ह भाजुं ला बाखं ज्वना वये मफत धकाः त्वह तसें मनय् टाइप यानाः सेभ यानातःगु छपु बाखं न्यंकादिल, वनं बेजोडजु हे। समीक्षक अने हे न्यंगु बाखंया समीक्षा अन हे यानादिल। भचा भचा थुकियात चिबाखं धाइ धकाः नं कनाः थःगु धर्मया मान तयादिल। जिं सुइत छु धायेगु? जि समीक्षक, समालोचक मखुसां पाठक या नं यः मयः ला दइ नि। दये नं माल। जितः ईश्वरी मैया, तुयु पुंया बाखनं थिल। सुनिल बज्राचार्यया बाखनय् प्रसंग तनाबिउगु जूसा व सुनिता जुनुजुया बाखनलय् जानकारीया निध्व लिकानाबिउगु खःसा अझ बांलाइगु खःला थें ताल। मेगु नं बाखंत बाखंया रुपय् यल। ब्ााखं कनीपिन्त स्वयाः विचार तइपिन्त यक्व ई बिउगु भचा पाय्छि मताल, शायद जि चिबाखं जक न्यने धकाः वयाम्ह जूगुलिं ला। धायेत ला यक्व सिया यक्व खँ धायेगु दु तर उकियात न्यनाः मनन याइपिं सु दु थन? अले हानं बाखं च्वइपिन्सं हे समालोचकया भासं चिबाखं अथे जुइमाः थथे जुइमाः धयाजुलकि लिपा थःगु बाखनय् व गुण मन्तकि न्यनीपिन्त न्यालुसे च्वनीगु संभावना नं ल्यनाच्वनी। न्ह्यागुसां इलय् व्यलय् थथे साहित्यीक ज्याझ्वः जुयाच्वनकि च्वमिभाजुमय्जुपिनिगु च्वसा खतं मनइगु अले न्यनेदयेवं गाःपि जिपिंथेंज्याःपिनि न्हाय्पनय् नं सिचुसे च्वनाच्वनीगुयात मखु धाये छिनीमखु जुइ।",http://www.nepalmandal.com/content/16511.html
प्रमुख स्वंगू दलयात आदिवासीतय् ज्ञापन पौ ,"Posted on Wed Jun 15, 2011  12:54 am NST","संविधानसभाय् दकलय् तःधंगु स्वंगू राजनीतिक दलयात आदिवासी जनजातितय्सं न्हूगु संविधान आदिवासी जनजाति मैत्री संविधान जुइमाःगु माग यासें ज्ञापन पौ लःल्हाःगु दु । आदिवासी जनजाति संयुक्त संघर्ष समितिं प्रधानमन्त्री नापं नेकपा (एमाले)या नयाः झलनाथ खनाल, एनेकपा (माओवादी)या नायः पुष्पकमल दाहाल 'प्रचण्ड' व नेपाली कांग्रेसया सभापति सुशील कोइरालायात नापलाना ज्ञापन पौ लःल्हाःगु खः । समितिं न्हूगु संविधानय् गणतन्त्र, धर्मनिरपेक्षता, जाति, भाषा व ऐतिहासिक क्षेत्रया आधारय् जातीय/क्षेत्रीय स्वायत्त राज्य दयेमाःगु, आत्मनिर्णयया अधिकार नापं राजनैतिक अग्रधिकार सुनिश्चित जुइमाःगु लगायत झिंखुगू बुँदे माग तयाः ज्ञापन पौ लःल्हाःगु दु । नेपाःया आदिवासीतय् अधिकार न्हूगु संविधानपाखें सुनिश्चित जुइत्यंगु इलय् क्षेत्री समाज, राष्ट्रिय जनमोर्चा, राप्रपा नेपाल लगायतं षड्यन्त्र यानाच्वंगु धासें उकिया विरोध यासें ज्ञापन पती अन्तर्राष्ट्रिय मान्यता कथं ब्रम्हु व खस् समुदाय नेपाःया आदिवासी जुइमफइगु खँ प्रति ध्यानाकर्षण याकूगु दु । १. जाति, भाषा, पहिचानया आधारय् आदिवासी, जनजातितय् ऐतिहासिक थासय् आत्मनिर्णय, राजनीतिक अग्राधिकार, स्वाशासन व स्वायत्त राज्यसहितया राज्य पुनर्संरचना जुइमाःगु व राज्य पुनर्संरचना आयोगया औचित्य मदयेधुंकूगुलिं राज्य पुनर्संरचना आयोन नीस्वने मज्यू । २. धर्मनिरपेक्षता, संघीयता, लोकतान्त्रिक गणतन्त्र न्हूगु संविधानय् सुनिश्चित यायेमाःगु । ३. आदिवासी जनजातिया भूक्षेत्र, प्राकृतिक स्रोत व परम्परागत ज्ञान, प्रविधि व उपयोग वा उपयोगपाखें प्राप्त लाभय् अग्राधिकार व पुलांगु नापं सुसूचित सहमतिया अधिकारया ग्यारेन्टी जुइमाःगु । ४. रक्षा, परराष्ट्र व मुद्राबाहेक मेगू फुक्कं अधिकार व छुं नं धलखय् मलागु अवशिष्ट राजनैतिक व आर्थिक अधिकार राज्य, प्रदेश, क्षेत्र तहलय् सुनिश्चिचित जुइमाःगु । ५. थीथी मितिइ नेपाः सरकार व आदिवासी जनजाति संघसंस्था/दलत दथुइ जूगु सम्झौतातय् कार्यन्वयन यायेमाःगु । ६. भाषिक समानता व बहुभाषिक नीति अन्तर्गत केन्द्रीय स्तरय् राज्य भाषाया नं समान छ्यलाबुलाया सुनिश्चितता व मातृभाषाया माध्यमं उच्चतह तक निःशुल्क शिक्षाया अधिकार दयेमाःगु । ७. जातीय जनसंख्याया आधारय् समावेशी व पूर्ण समानुपातिक निर्वाचन प्रणाली जुइमाःगु । ८. प्रथाजन्य परम्परागत न्यायीक प्रणालीया संवैधानिक ग्यारेण्टी यायेमाःगु । ९. अन्तर्राष्ट्रिय श्रम संगठनया आदिवासी जनजाति महासन्धी-१६९ व आदिवासी जनजातिया अधिकार सम्बन्धी संयुत्त राष्ट्रसंघीय घोषणापत्र कार्यान्वयन यायेमाःगु । १०. समग्र मिसातय् कोटाय् आदिवासी जनजाति मिसातय् पहिचान सहित पूर्ण समानुपातिक प्रतिनिधित्वया सुनिश्चितता यायेमाःगु । ११. समग्र ल्याम्ह कोटाय् आदिवासी जनजाति ल्याम्हतय् पहिचान सहित पूर्ण समानुपातिक प्रतिनिधित्वया सुनिश्चितता यायेमाःगु । १२. आदिवासी जनजातितय् पहिचानय् आधिरित समावेशी संघीय शिक्षा प्रणाली संविधानय् सुनिश्चित यायेमाःगु । १३. संविधानसभाय् दलतय्सं व्हीप जारी यायेगु कानुनी व्यवस्था खारेज यायेमाःगु । १४. प्रस्तावित नारायण, सुनकोशी, लुम्बिनी-अवद-थारुवान (लुम्बिनी-अवद-थारुवानयात थारुहट तयेमाःगु) स्वायत्त प्रदेश खारेज यायेमाःगु । १५. राज्यया फुक्कं अंग व तह (सेना, प्रहरी, संस्थान, निजामति, न्यायापालिका, व्यवस्थापिका, कार्यपालिका)य् जातिय जनसंख्याया आधारय् समानुपातिक समावेशी प्रतिनिधित्व सुनिश्चित यायेमाःगु । १६. राष्ट्रिय स्वाधीनता, सार्वभौमिकता व अखण्डताया रक्षा यायेमाःगु ।",http://www.nepalmandal.com/content/14599.html
थौंनिसें न्ह्यात नांजाःगु कात्ति प्याखँ ,"Posted on Mon Nov 19, 2012  9:21 am NST","यलय् दँय्दँसं हनाः वयाच्वंगु कात्ति प्याखँ थौंनिसें न्ह्याइगु जूगु दु । कात्ति प्याखँया धार्मिक विधि शनिबाः नासः पुजा यानाः थुकिया तयारी न्ह्याःगु खःसा थौंनिसें विधिवत् रुपं छसिकथं कात्ति प्याखँ न्ह्याइगु कात्तिक नाच प्रबन्ध समितिं जानकारी ब्यूगु खः । यलया मंगः बजाःसं च्वंगु लाय्कू दबुलिइ न्ह्याइगु च्यान्हुयंकया काति प्याखँ वइगु ११ गतेतक्क क्यनेगु ज्या जुइ । गुकिइ छसिकथं थौं, कन्हय् व कंस बाथः प्याखँ गुकिइ छसिकथं च्वले खुदाँ दाँ खुदाँ झिंनिदाँ पाय्छि, कौला खिचा अर्थात सिकाःभू व महामूर्ख क्यनिसा प्यन्हु खुन्हु युद्धकला गुकिइ महाद्यः व कृष्ण सित ज्वर व विष्मम ज्वर न्ह्यःब्वइगु खः । अथेहे न्यान्हु खुन्हु देवी प्याखँ गुकिइ कवं, ख्याः, भैरव, कुमारी, महालक्ष्मी आदि प्याखँ क्यनीगु खः । अथेहे खुन्हुया दिं जलशयन गुकिइ मधुकैटब बध, न्हय्न्हुया दिं बराह अवतार गुकिइ हिरणाक्ष बध व दकले लिपांगु दिं अर्थात च्यान्हुया दिं नरसिंह अवतार गुकिइ हिरण्यकश्यपु बध क्यनाः थुगु कात्ति प्याखँ क्वचायेकीगु खः ।",http://www.nepalmandal.com/content/19270.html
हलिंया दकले ताःहाकःगु प्याखं कात्ति प्याखं यलय् न्ह्यात ,"Posted on Mon Nov 19, 2012  5:33 pm NST","यल देशय् मल्ल कालिन इलय् नेवाःतय्त म्हसिकीगु भाषा, कला संस्कृति सम्पदा नापं यक्वः हे धार्मिक, सांस्कृतिक व सामाजिक ज्याखँया विकास जूगु खनेदु । थुकथं विकास जूगु ज्याखँत मध्ये थीथी कथंया ख्वाःपाः पुयाः व मपूसें हुलीगु हुलाप्याखं त नं खः । उकिसनं लच्छि ताःहाकःगु मंगलय् च्वंगु कात्ति दबली हुइकीगु कात्तिप्याखं नं छगू खः । कातिप्याखं यल देय्या नां दंम्ह मल्ल जुजु श्री सिद्धिनरसिंह मल्लं ३६८ दँ न्ह्यः पलिस्था याना थकूगु परम्परागत सांस्कृतिक प्याखं खः । थ्व प्याखं जुजु श्री सिद्धिनरसिंह मल्लं दँय्दसं च्यान्हू च्यान्हू ल्हुइका वंगु, वयां लिपा सिद्धिनरसिंह मल्लया काय् श्रीनिवास मल्लं उकी हाकनं मेगु प्याखं बाथः प्याखं न्हय्न्हू तनाः झिंन्यान्हू हुइका थकल । अन लिपा मल्ल जुजु श्रीनिवास मल्लया काय् योगनरेन्द्र मल्लं मेगु थीथी प्याखंत झिंन्यान्हू तनाः स्वीन्हू अथे धयागु लच्छि यंकं हुइका थकूगु थ्व कातिप्याखं खः । थ्व प्याखं लच्छियंकं हुइका थकेगुलिइ मल्ल जुजुपिनि स्वंगू पुस्ताया तःधंगु योगदान दु । थ्व प्याखं दँय्दसं कात्तिक महिनाय् हुइकीगु जूगुलिं नं थ्व प्याखंया नां कात्तिप्याखं जूवंगु खः । थ्व प्याखं हलिमय् दुगु प्याखंतय् दक्वसिवें ताःहाकःगु प्याखं धायेमाः । छाय्धाःसा थ्व प्याखं लच्छि हुइकीगुलि न्ह्यखुन्हू ल्हुइकूगु प्याखं हाकनं ल्हुइकी मखु । धायेकी व हे प्याखं हाकनं कन्हय् खुन्हू ल्हुइकीमखु । न्हिथं विस्कं छता छताजि प्याखं हिलाः हिलाः हुइकीगु हे थ्वया छगू तःधंगु विशेषता खः । थ्व प्याखं छगू हे बियषयात कयाः हुइका तःगु मखु, थकी तःताजि लीलात क्यनातःगु दु । थ्व प्याखं श्री कृष्णया लीलाया लिधंसाय् क्यनातःगु जूगुलिं प्याखंया मू पात्र श्रीकृष्ण खः । अथे नं थ्व प्याखनय् जुजु श्री निवास मल्लं न्हय्न्हू तना हुइका थकूगु लोक प्याखं शास्त्रीय संगीत व बाजाया तालय् हुला खँल्हाबल्हा नापं दुथ्याका तःगु ख्वाःपाः पुया हुलीगु अतिकं लोकंह्वाःगु थ्व बाथः प्याखं खः । मेगु थ्व प्याखंया मू प्याखं धाये वा थ्व प्याखंया अतिकं महत्वं जाःगु प्याखं खः श्री नृसिंह अवतार प्याखं । थ्व ख्वाःपाः पुयाः हुलीगु प्याखनय् दुथ्याःगु वराह व नृसिंह अवतार प्याखंत पौराणिक बाखनय् भगवान विष्णुया झिगूगु अवतार दुनेया द्वितिय व तृतीय अवतार झ्वः कथं वराह व नृसिंह अवतारया प्याखं खः । थ्व नृसिंह अवतार प्याखं कात्ति प्याखनय् लच्छि न्यंकं हुइका क्यनाः वयाच्वंगु प्याखंया मू प्याखं खः । थ्व नृसिंह अवतार प्याखं दँय्दसं कात्तिक शुक्ल त्रयोदशि कुन्हू ल्हुइकी । थ्व नृसिंह प्याखं नापं कात्ति प्याखंया स्वापू क्वात्तुया च्वंगु दु । अथे थ्व कात्ति प्याखं हुइकेगु ज्या थ्व नृसिंह प्याखनं जूगु खः धैगु खँ सीदु । थौं स्वयां ३७२ दँ न्ह्यः यलया मल्ल जुजु सिद्धिनरसिंह मल्लं नेपाल संवत ७६१ दन्स थःगु लाय्कूया न्ह्यःने च्वंगु कात्ति दबली नृसिंह अवतारया नापं मेमेगु प्याखंत नं हुइका वंगु खः । थ्व प्याखं छाय् हुइके माःगु ले ? थुखे पाखे नं छक दुवाले – थन कात्ति प्याखंया विषयसं छुं छुं किंम्वदन्ती दु । व छु धाःसा यल देय् चमकं, थ्व छु जूगु ? गथे जूगु धैगु खँ जुजुया मनय् वाल । अले जुजुं जोशी भाजुपिं नापं सल्लाह साहूति यानाबिज्याःबले थ्व देय् मघाय् लाःगुलिं थथे जूगु धैगु खँ सिइदत । थ्व दोष मदयेकेया नितिं देशय् दँय् छम्ह नरवली बियातु च्वनेमाः, अले तिनि देय् चकिनी, देय् प्रजाया भिं जुइ धकाः जोशी भाजुपिन्सं धायेवं जुजुया मनय् आः गथे यायेमाली धकाः थः राजगुरुपिं मन्त्रगुरु पण्डित विश्वनाथ राजोपाध्याय व विद्यागुरु पण्डित श्री हरिवंश राजोपाध्याययापिं नापं साहुति याःबले आः थ्व नरबलि अथें बिइबलय् राज्यय् विद्रोह जुइफू । उकिं थुकी छगू हुनि दयेका थ्व ज्या यायेमाः धैगु बिचाः याना मेमेगु श्री कृष्णया लीलाया प्याखंत नापं तयाः थ्व नृसिंह अवतार प्याखं दयेका थ्व प्याखनय् नृसिंह भगवान पिकयाः दानवराज हिरण्यकश्यपुयात थ्व नरवलि बिइगु ज्या याकातःगु जुल । थुखे प्रजापिन्त प्याखं क्यनाः न्ह्याइपुका बिइगु व उखे थःगु देय् व जनताया भिंया नितिं थ्व प्याखं हुइका थौंतक मदिक क्यना वयाच्वंगु दु । थ्व प्याखनय् नृसिंह जुयाः प्याखं हुलीम्ह जुजुया विद्यागुरु खलः हरिवंश राजोपाध्यायया वंश यल महाद्यः ननिया राजोपाध्याय श्रीकृष्ण देगःया पुजारी हे जुइमाः । मेमेपिं जूइ मज्यू । अथेहे दानवराज हिरण्यकश्यपु जुइम्ह पुं जातियाम्ह व नं यल नुगः कवःया गुथियारत हे जुइमा । अले थ्व तान्त्रिक विधिया प्याखंनय् मन्त्र प्रयोग याना नृसिंह दैय यात ज्वनी बलय् हिरण्यकश्यपु मुर्छा जुइ । न्हापान्हापा नृसिंहं दैत्ययात ज्वनाः धात्थें स्याइगु यानातःगु दु । आः दैत्य जुइम्ह मुर्छा जक जुइगु थौंतक नं जुयाः वयाच्वंगु दु । मुर्छा जुइगु नं सीगु हे भाःपाः खः । देय् , जनता व जुजुया भिंया नितिं थथे थ्व प्याखं दँय्दसं हुइका नरबलि बिइगु यानातःगु खः । थ्व प्याखं वंगु नेपाल संवत १०७० दँ तक नं लच्छि यंकं नं हुइका वयाच्वंगुलिइ नेपाल संवत १०७१ स थ्व प्याखं लच्छि यंकं पूवंक हुइके मफूत अथे खःसां मद्यू । अनंलि नेपाल संवत १०७२ दँ निसें ११०१ दँ तक श्री नरसिंह व श्री बराह अवतार प्याखं जक दँय्दसं निन्हू निन्हू जक क्यनावःगु जुल । थनलि कार्तिक नाच प्रवन्ध समिति निस्वनाः नेपाल संवत ११०२ दँ निसें आःतक दँय्दसं च्यान्हू च्यान्हू हुइका क्यनाः वयाच्वंगु दु । आः थन कात्र्तिक लच्छि हुइकीगु कात्ति प्याखं दुने हुइका वयाच्वंगु ख्वाःपाः प्याखंया खँ न्ह्यथनाच्वना । थ्व प्याखंया निगू पक्ष दु, शास्त्रिय पक्ष व लोक पक्ष । थ्व प्याखनय् मुक्कं) ख्वाःपाः प्याखं जक मखु ख्वाःपाः मपुसें मतुक पगडी बेतालि पुयाः हुलीगु प्याखं नं दु । गथेकी श्रीकृष्णगण, महाद्यःगण, इन्द्रगण, माधवानर लीला, कामसेन जुजु, बिक्रमादित्य जुजु, सुदाम, सूरदास, दैत्यगण, वस्त्रहरण, तधिलीला प्यवः प्याख) व बौद्ध अवतार आदि । मेगु थन ख्वाःपाः पुयाः हुलीगु ख्वाःपाः प्याखं नं थुकी दुथ्याना च्वंगु दु । थ्व प्याखनय् दुथ्याःगु ख्वाःपाःत थथे दु –बाथः प्याखं, देवी प्याखं, शितज्वर–विष्मज्वर, लाखे, महामाया, ख्याः प्याखं, कवं प्याखं, बेताः, ध्वंचा, वराह अवतार, नृसिंह अवतार आदि । थ्व प्याखं हुइकेत थीथी बाजंया नं उलि हे महत्व व विशेषता दु । थ्व प्याखनय् थीथी कथंया बाजंत छ्यालतःगु दु । गथेकि खिं बबूचा, चाः, प्वंगाः, दम्बोखिं, जोनगडा, मृदङ्गा, पछिमा व म्वाःलि आदि । उकी मू बाजंत खिं, बबूचा, ताः व प्वंगा खः । थ्व बाजंत फुकक धैथे न्हि न्हि प्याखनय् प्याखं हुइकेत मदय्कं मगाः । अले मेमेगु बाजंत प्याखं स्वयाः गबले गबले गुज्वःगुज्वःगु बाजं थाना हूकये माःगु खः उबले उबले उगु उगु बाजंत थायेगु याइ । गथेकि धाः बाजं, भुस्याः थ्व युद्धयागु बाजं खः । अन जोनगडा नं युद्धया प्याखनय् थाइगु बाजं खःसा खि. म्वाःलि थ्व अप्सरा प्याखं हुइकीबलय् थाइगु व पुइगु बाजं खः । थथे थीथी बाजंत थ्व प्याखनय् दुथ्याकातःगु दु । वथें हे थ्व प्याखनय् प्याखं कथं शास्त्रिय म्ये, थीथी कथंया राग कयाः म्ये हालाः म्येया सुरय् बाजंया तालय् हुइकीगु व हुलीगु प्याखं खः थ्व कात्ति प्याखं । कात्तिप्याखंया दकले लिपांगु व महत्वपूर्ण प्याखं खः नृसिंह प्याखं । अले थ्व प्याखं हुलीगु इलय् पुइगु ख्वाःपाःया नं थःगु हे महत्व दु । थुगु ख्वाःपाःया रंग तुयूगु अले नवःचा व सिंहयाथें ख्वाः वःगु ख्वाःपाः खः । थ्व ख्वाःपालय् म्हुतुसि व मिखाफुसि ह्याउँसे मिजला पिहाँवयाच्वंगु दु । स्वये हे ग्यानापुसे च्वंगु व अतिकं जागृत ख्वाःपाः खः । छ्यने किकिंपा छुनातःगु मतुकं पुयाः च्वामो सँ झ्यापाझ्यापा छुनातःगु दु । थ्व ख्वाःपाः तान्त्रिक विधि जीवन्यास याना दयेकातःगु ख्वाःपाः खः । थ्व ख्वाःपाः नं बाथः व वराहया ख्वाःपाः थें हे पुजा कुथिइ तयाः न्हियान्हिथं पुजा याना तयेमाःगु ख्वाःपाः खः । थ्व ख्वाःपाः नृसिंह जुयाः प्याखं हुलीम्हसिया छेँ तयाः पुजा यानातइ । थ्व नृसिंह प्याखं दँय्दसं कात्र्तिक शुक्ल पक्ष त्रयोदसिया दिं खुन्हू हुइका वयाच्वंगु दु । पौराणिक बाखनय् भगवान विष्णुया झिगूगु अवतारया दुनेया प्यंगूगु अवतार श्री नृसिंह अवतार खः । दानवराज हिरण्यकशिपुं थःकाय् प्रल्हादयात तच्वकं सास्ति ब्यूगुलिं थःम्हं भक्त प्रल्हादया पुकार न्यनाः वैत उद्धार यायेत अले अत्याचारी हिरण्यकशिपु दानवयात स्यायेत भगवान विष्णुं नृसिंह अवतार काःगु खः । थ्व प्याखं हुलेगु दिं नृसिंह ज्वीम्हसियां सँ खनाः, लि लुसि ध्यनाः, म्वःल्हुया सुचि जुयाः परश्चरण च्वनाः प्याखं हुले न्ह्यः प्याखंया नासःद्यःया थाय् वनेमा । प्याखं हुलेत वसः व ख्वाःपाः ज्वनाः लाय्कूया लुँ ध्वाखा दुने वनाः अन दलामय् वसतं पुनाः अले तलेजुया पुजारीं ख्वाःपाः पुजा यानाः नृसिंह खम्बा दयेका तःगुलिइ तयेहइ । दबूया प्यंगु कुनय् व दथ्वी नं यानाः न्याथाय् दनादन चिलाख मत च्याकाः ग्यानापुक खिंबाजं थाना प्वंगा पुइबलय् अन उबलय्या लकस हे ग्यानापुसे च्वनी । ई त्यलकि नृसिंह खम्बा तछ्याना पिहाँवइ । अले छुं ई तक बाजंया तालय् नृसिंह हिरण्यकशिपुयात लित्तुलिनाः दबली चाःचाःहिला सनि । अले ई त्इलकि पना पना यंकाः हिरण्यकशिपुयात वइगु थाय् लुखाखलूखय् थ्यंकाः मन्त्र ब्वनाः दैत्ययात ज्वनाः क्वःथइ । नृसिंहं थिइवं हे दैत्य मुर्छा जुइ । थथे थ्व तान्त्रिक विधि छ्यलाः हुइका क्यनातःगु प्याखं खः थ्व । दैत्य क्वःथले धुनेवं नृसिंहया जवय्खवय् लक्ष्मी व सरस्वती तयाः तलेजुया पुजारीं नृसिंह पुजा याइ । अनंलि नृसिंह प्याखं हुले सिधल कि हाकनं न्हापा ख्वाःपाः पुइकाहःगु थासय् हे यंकाः ख्वाःपाः त्वया अनं थःगु छेँ वनाः तिनि पालं याइ । थथे हे दानवराज हिरण्यकशिपु जुइम्हसिया नं न्हिछि द्यांलानाः सुचि जया प्याखं हू वये न्ह्यः थःगु छेँ थः गुथियारतय्त भ्वय् नकाः सकसितं प्याखं दबली ब्वना हयेमाः । प्याखं हुला नृसिंह दैत्ययात ज्वनकि मुर्छा जूम्ह व दैत्ययात वया गुथियारतय्सं ल्हाःतिइ फयाः तुयूगु कापतं त्वःपुइका दबूया ल्यूने च्वंगु पूबाय्छेँय् यंकाःतइ । अले तलेजुया पुजारी वयाः नीलः मन्त्रोचारण यानाः साधना यानाः लः त्वंका मुर्छया जूम्हेसित होसय् हइ । होस दयेधुंकाः दैत्य जूम्ह थः खलःत नाप वनाः थःगु छेँ वना खेँ सगं कयाः तिनि नयेगु याइ । थथे थ्व नृसिंह अवतार प्याखं यलया कात्ति प्याखंया छगू तसकं हे च्वन्ह्याःगु जीवित परम्परागत सांस्कृतिक प्याखंया थौंतक ल्यनाच्वंगु दसू खः ।",http://www.nepalmandal.com/content/19271.html
क्वचाल थक्वातय् महालक्ष्मी द्यःया सिन्दुरजात्रा ,"Posted on Thu Nov 29, 2012  12:18 pm NST","सिन्दुर जात्रा धायेवं विस्काः जात्राया इलय् ख्वपः जिल्लाया मध्यपुर थिमि नगरपालिकाय् लाःगु बालकुमारी जुइगु सिन्दुर जात्रा धकाः थुइकी । तर स्वनिगः दुने यक्वः हे थासय् सिन्दुर जात्रा जुइ धैगु खँ सायद हे मनूतय्सं स्यू जुइ । थथे सिन्दुर जात्रा जुइगु छगू थाय् खः येँ देय्या दक्षिणी क्षेत्रय् लाःगु थक्वातय् । थक्वातय् नांजाःम्ह शक्तिपीड महालक्ष्मी द्यःया जात्रा याना सिन्दुर जात्रा दँय्दसं कछलागा पारु खुन्हु याइ । सकिमना पुन्हिनिसें निन्हु तक जुइगु जात्राय् महालक्ष्मी द्यःया नापं गणेशः, भैलःद्यः व आदिनारायण द्यःया तकं जात्रा जुइ थक्वातय् । थुगु दँय् नं तःजिक न्याययोकल महालक्ष्मी द्यःया सिन्दुर जात्रा थक्वातय् । सिन्दुर जात्रा याये न्ह्यः सकिमना पुन्हिया दिं आदिनारायणया जात्रा याःगु खः । आदिनारायणया जात्रा क्वचायेका गणेद्यःया प्रतिमायात गमय् तयाः पूजा याना चान्हय् खटय् तःगु खः । थुखे चाफः त्वालय् आनन्द भैरवयात खटय् तया जात्रा याःगु खः । उगु हे दिं चान्हय् महालक्ष्मी शक्तिपीठय् द्यःयात गमय् तया होम याना पूजा यात । पूजाया इलय् होम याःबले छज्वः कःलि बली ब्यूगु खः । होम याना पूजा क्वचायेवं कछलागा पारुया दिं द्यः खतय् तया सिन्दुर जात्रा याःगु खः । सिन्दुर जात्रा याःबले महालक्ष्मी व गणेद्यःया निखः जक जात्रा याःगु खः । महालक्ष्मी द्यःया देगः न्ह्यःने जूगु जात्राय् गुथियारतय्सं भ्वइसिन्ह ह्वःगु खः । सुथय् धिमेबाजं, नाय्खिं बाजं व बासुरीबाजंया तालय् महालक्ष्मी व गणेद्यःया खः झण्डै स्वघौ तक खः प्याखं हुइकल । द्यःखः हुइकाच्वंगु इलय् भ्वइसिन्ह ह्वला हे च्वनी । थ्व जात्रायत थनया स्थानियतय्सं मू सिन्हःयाः धायेगु याइ । मू सिनःया क्वचायेका स्थानिय मनूतय्गू पूजा काइ । नगर चाःहिला पूजा कायेगु क्वचायेका निगुलिं खःयात चाफःत्वालय् भैरवया खः नापं तयेयंकेवं महालक्ष्मी द्यःया जात्रा क्वचाइ । थुकथं हनीगु थक्वाःया महालक्ष्मी जात्राय् द्वारे, स्यस्यः, ज्यापु, दुवाः जातिया गुथिं थःथःगु भालाय् लाःगु ज्या यानाच्वंगु दइ ।",http://www.nepalmandal.com/content/19283.html
अदालतं छोरीमैयाँ छानबिन समितिया प्रतिवेदन फ्वन ,"Posted on Thu Dec 13, 2012  2:43 pm NST",वंगु फागुन १६ गते निसें तनाच्वम्ह छोरीमैयाँ महर्जन मालेत सरकारं दयेकूगु छानबिन समितिया प्रतिवेदन येँ जिल्ला अदालतं फ्वंगु दु । बिहीवाः जूगु सुनुवाई न्यायधिश बालकृष्ण उप्रेतिया एकल इजलासं गृह मन्त्रालयया सहसचिव गोकर्ण मणि दुवाडीयाया संयोजकत्वय् दयेकूगु छानबिन समितिया प्रतिवेदन फ्वंगु खः । अथेहे अदालतं महर्जनया म्ह्याय् सुधायात वःगु एसएमएस सुनां छ्वयाहःगु व गनं वयाच्वंगु धइगु बारे पूर्ण विवरण पेश यायेत नं आदेश बिउगु दु ।,http://www.nepalmandal.com/content/19300.html
न्हय्गाँ जात्रा ,"Posted on Sun Dec 23, 2012  12:41 pm NST","न्हापाँगु इलय् स्वनिगः अथेधइगु नेपाः गाः छगु लः मुनाच्वंगु तःधंगु पुखू खः । थन मुनाच्वंगु लः चोभारया डाँडां पितछ्वया बस्ती विकास याःगु थीथी किंवदन्ती उल्लेख यानातःगु दु । समय परिस्थितिनाप नेपाः गाःलय् मल्लकालिन जुजु यक्ष मल्ल सीधुंकाः थुकिंत स्वंगु थीथी राज्यय् ब्वथःगु खनेदु । यक्ष मल्लया काय्पिं राय मल्ल, रत्न मल्ल, रणमल्लं नेपाःगाःया राजधानी ख्वपय् दय्का यिमिसं संयुक्त शासन याःगु तकं खनेदु । अनंलिपा दाजुकिजा मिले मजुया रत्न मल्लं कान्तिपुरय् स्वतन्त्र रुपं राज्य चले याःगु खँ तकं थीथी अभिलेखय् लूगु दु । रत्न मल्लं शासन याःगु कान्तिपुरी नगरी दुने स्वनिगः जःखःया भोटेतयस् अतिकं दुःख ब्यूगु जुयाच्वन । चान्हय् चान्हय् वया लुटपाट यायेगु, अन्न बाली लुटे यायेगु व राज्यय् तकं आक्रमण यायेगु थें जाःगु क्रियाकलापयात प्रतिकार याय्त जुजु रत्न मल्लं नेपाः गाः जःखःया थीथी थासय् बस्ती दयेकाः ब्यूगु खः । थ्वहे झ्वलय् किपू क्षेत्र सुरक्षा याय्त ने.सं. ५३० पाखे पाङ्गय् स्वसःखा छे“ सम्मिलित जूगु बस्ती दय्कलसा अनंलिपा सतुङ्गल तकं बस्तीया रुपय् विकास जुल । अथेहे उगु हे इलय् नगां, मच्छेगां, बोसिगां व मेमेगु बस्ती बिकास जूगु खः । खय्तला किपू देय्या बस्ती विकास जुजु शीवदेव तृतीयां याःगु खः । ने.सं. १७७ निसें २४६ सालया दुने छगू व्यवस्थित शहरया रुपय् किपूयात विकास याःगु थीथी अभिलेखय् उल्लेख यानातःगु दु । कान्तिपुरी नगरीया जुजु रत्न मल्लं तकं थःगु प्रत्यक्ष प्रभावं किपूलिइ यक्वः हे योगदान ब्यूगु खनेदु । मल्ल जुजुपिन्सं गनं छुं नं बस्ती दयेके धुंका न्ह्यागु सां छगू धार्मिक चलन न्ह्याकाः वनेगु प्रचलन थीथी अभिलेखपाखें प्रष्ट जू । अथेहे रत्न मल्लं नं छुं नं बस्ती दय्काधुंकाः व थासय् ईष्ट देवीया पूजा, जात्रा आदि यायेगु प्रचलन न्ह्याकावंगु खनेदु । गथेकि ने.सं. ६३३ सालय् सुनागुठीइ स्वसःखा छेँनापया बस्ती दयेकूब्ले अन खः जात्रा व यःसिं थनेगु चलन अथेहे सतुङ्गलय् विष्णुदेवी द्यः थापना याना जात्रा न्ह्याकावंगु । अथे जुया न न्हय्गां जात्रा रत्न मल्लया शासन कालय् हे न्ह्याःगु खः धइगु प्रमाण धिस्सि ला । न्ह्येगांया जात्रा किपू, पाङ्गा, नगां, मच्छेगां, बोसिगां, सतुङ्गल व ल्वहंखा यानाः मुक्कं न्हय्गु गांमय् नेपाल संवत् तिथिकथं थिंलाय् छसिकथं हनीगु जात्रा हे न्हय्गां जात्रा खः । थुगु जात्राय् अष्टमातृका द्यःपिनिगु जात्रा जुइ । तान्त्रिक दृष्टिकोणं अष्टमातृका द्यःपिन्त तन्त्र साधना यानाः वसपोलपिन्त शक्तिदेवीया रुपय् जागृत यानाः देय्यात सुरक्षा यन्त्रं चिनाबीगु प्रचलन कथं न्ह्येगां जात्रा हनेगु यानावःगु दु । किपूया इन्द्रायणी जात्रा (न्हापा“गु दिंया जात्रा) पाङ्गां उत्तर, सतुङ्गलं पूर्व व येँ देय्या दक्षिण पश्चिमय्च्वंगु छगू ऐतिहासिक बस्ती खः किपू । न्हय्गां जात्रा मध्ययाहे मू केन्द्रीत गां कथं कयातःगु किपूलिइ इन्द्रायणी जात्रा दँय्दसं मार्ग शुक्ल पक्ष चतुर्थी अथेधइगु थिंलाथ्व चौथी निसें दशमी तक हनेगु  यानावःगु दु । थन जुइगु जात्राया भाला स्वंगू गुठि गथेकी लखुत्वाः गुठि, देय्गुठि व जुजुचा गुठिं कयातःगु दु । अथे खःसां थुकी तःननी गुठी, म्वाःनःत्वाः गुठि, लायः गुठि व छुस्या गुठिं ग्वहालि यानावःगु खनेदु । जात्राया न्हापा“गु दिं किपू देय्या पश्चिमय् दिशाय् च्वंम्ह इन्द्रायणी द्यःयात नित्य पूजा यानाः हँय् वा हँय् ख्येंनाप बलि बिया पूजा याय्माःगु चलन दु । पाङ्गा, चौथी कुन्हुया जात्रा (न्हापा“गु दिंया जात्रा) द“य्दसं थिंलाथ्व चौथी निसें शुरु जुइगु थनया जात्राया जिम्मा तःगुठि, चीगुठि, देगुठि व दुवाःतय्गु ह्वंकिला गुठि याना जम्मा प्यंगू गुठिं कयातःगु दु । थुगु दिनय् ह्वंकिला गुठिया पाः फइम्ह थकालिया छे“य् छगः तःग्वःगु क्वंयात भैरवया रुपय् पूजा याइ । अथेहे, पाङ्गाया लाछिइ च्वंपिं विष्णुदेवी व बालकुमारीया देगलय् म्हतिं छम्ह छम्ह खा बलि बियाः नित्य पूजा याय्गु चलन दु । थुकुन्हु निसें मन्दः मेय्यात पूजा यानाः तःगुठिइ कुनेयंकेगु परम्परा दु । किपू, सप्तमी कुन्हुया जात्रा सप्तमी कुन्हु जोशीं ब्यूगु साइतय् इन्द्रायणी द्यःयात बली बिया, पूजा याइ । इन्द्रायणी द्यःयात भोग बीम्ह मेय्यात न्यकूं मेय् धकाः धायेगु यानावःगु दुसा गूम्ह म्ये अङ्गभङ्ग मजूनीम्ह जुइमा । थुगु दृश्य गुठीयार त्वःता मेमेपिन्त स्वके मबीगु चलन तकं दु । भोग बी धुंका मूलगु चीज लिकायेगु धकाः नेकूं मेय्या नुगःचु लिकाइ । थथे नुगःचु लिकायेगु ज्या सुनांन मसीक हे आःतक यानावःगु खनेदु । थुकुन्हु इन्द्रायणी द्यःयात हाकुम्ह दुगु तकं भोग बीमाःगु परम्परा दु । थुकुन्हु इन्द्रायणी द्यःयात भोग ब्यूम्ह मेय्या ला छवय्ला व चि मतःसे तःखा खुनेगु याइ । गू तःखाः लाखे पाः च्वनीगु इलय् लाखे पाः च्वनीम्ह मनूया न्ह्यःने तया तइ । पाङ्गा, सप्तमी कुन्हुया जात्रा अथेहे, सप्तमी कुन्हु पाङ्गाय् छ्वय्ला भू धका जात्रा हनेगु यानावःगु दु । थुकुन्हु बहनी पाङ्गाय् मन्दः मेय्यात विशेष पुजा यानाः गःकियाः स्याय्गु चलन दु । गः किया स्याःम्ह मेय्या हि अष्टमातृका मध्यया छम्ह द्यः बालकुमारीनापं अन दुपिं गंछियात त्वंकी । थुगु ज्या पाङ्गाया खड्की समाजया मनूतय्सं यानावःगु खनेदु । किपू, अष्टमी कुन्हुया जात्रा अष्टमी कुन्हु किपूलिइ छ्वय्ला भू नखः हनी । थुकुन्हु चान्हय् आगंछेँया थकालि पाखें ह्वंकिला वनेगु परम्परा दु । बःखुइ होमयाना छाय् हायेकेगु परम्परा तकं थुगु हे दिनसं हनावयाच्वंगु खनेदु । पाङ्गा, अष्टमी कुन्हुया जात्रा न्हयेगां जात्रा मध्य पाङ्गाया मू जात्रा अथेधइगु मूयाः धकाः अष्टमी कुन्हु हनेगु परम्परा दु । थुकुन्हु सनिलय् लाछि त्वाःया द्यःछँे न्ह्यःने मन्दलय् दिकाःतःम्ह विष्णुदेवी कुबियाः बाजागाजानाप जात्रा याइ । जात्राया झ्वलय् थीथी थासय् पूजा फया भाजंगालय् च्वंम्ह विष्णुदेवीया पीठय् यंकाः द्यः चाःहीकाः खः दिका विष्णुदेवी व मेमेपिं गछिं द्यः लिकया पीठया द्यःयाथाय् स्वनेगु याइ । थुकुन्हु चान्हय् विष्णुदेवी व गंछिं द्यः समेत द्यःखतय् तयाः धिमे बाजँ थाना चिर्पातय्सं द्यः कुबिया पाङ्गाया द्यः चपातय् हयाः दिके हइ । अनं लिपा वहे बाजँ लिहां वना पाङ्गाया दीख्यः धइगु थासय् दिकातःगु बालकुमारी द्यःयात काः वनी । बालकुमारी द्यःयात द्यः चपातय् हइगु इलय् सुनानं मचायेक हयेमाःगु परम्परा दु । पाङ्गा, नवमी कुन्हुया जात्रा नवमी अथेधइगु सिन्हःयाः कुन्हु सुथ न्हापांनिसें द्यःपूजा यायेत सर्वसाधारणया भीड जुइगु या । पूजाय् द्यःयात अनिवार्य रुपं चौमारी छाइसा थुकुन्हु  द्वारे पूजा तकं यानावःगु खनेदु । द्वारे पुजा क्वचाये धुंकाः द्यः चपाः धइगु थासं बालकुमारी व विष्णुदेवीया खः ल्ह्वनाः धिमे थाना सिन्दुर जात्रा यानाः ध्वाखासि धइगु थासय् दिके यंकी । किपू, दशमी कुन्हुया जात्रा न्ह्येगां जात्राया लिपाँगु दिं अथेधइगु दशमी कुन्हु किपुलिइ तःजिक्क इन्द्रायणी जात्रा जुइ । थुगु जात्रायात बःखुमद जात्रा तकं धाय्गु यानावःगु खनेदु । थुगु दिं इन्द्रायणीयात खतय् तया किपूया देर्खा त्वालं लायकू, बाघभैरव, तःननी, तुंजः, ल्वहंदय्गःनाप थीथी थाय् चाःहिकेगु परम्परा दु । बाजँगाजँनाप द्यः कुबिया सन्दुरजात्रा याना हनीगु जात्राय् यक्वः हे ल्याखय् स्थानिय युवातय्सं ब्वति काय्गु यानावःगु दु । थिंलाथ्व दशमी कुन्हु द्यःखः जात्रा याय् न्ह्यः चान्हय् पीगनं क्वय् लाखे पाः च्वनेमाःगु परम्परा दु । तर लिपाँगु इलय् थुगु ज्याखँ चान्हय् मयासें सुथय् जक यानावःगु दु । लाखे पाः च्वनीगु व न्ह्येगांया जात्रा गब्ले निसें शुरु जुल धइगु सम्बन्धय् छगु किंवदन्ती लोकंह्वाः । किंवदन्ती कथं परापूर्व कालय् किपू देसं पिने पीगनय् न्हियान्हिथं छम्ह लाखे वया दुःख ब्यूगु जुयाच्वन । उम्ह लाखेयात म्ये छम्हेसिया तःखाः, छमुरी जाकिया थ्वँनाप मनूया ला तकं नका सन्तुष्ट यानावःगु जुयाच्वन । छन्हु बुराबुरीया छेँय् पाहाँ जुयाच्वंम्ह बहादुरम्ह परदेशीं किपू देशय् दुःख बिइगु यानावःम्ह लाखेयात स्यात । अनलिं थ्वहे खुशीयाली उगु इलं निसें किपूली इन्द्रायणी जात्रा न्ह्यात धइगु धापु दु । इन्द्रायणी जात्राय् लाखे पाः च्वनीम्ह मनूयात तकं जात्रा यायेगु चलन थुगु हे इलं निसें आःतक न्ह्याःगु खः धइगु थीथी अनुसन्धानकर्तातय्गु धापु दु । बःखुया जात्रा किपूलिइ इन्द्रायणी जात्रा जुइगु दिं अथेधइगु थिंलाथ्व दशमी कुन्हु किपू देशं पश्चिम दिशाय्च्वंगु बःखुइ तकं जात्रा जुइ । बःखुया विष्णुदेवी द्यः जःखः मच्छेगां, बोसिगां, सतुङ्गल व ल्वहंखाय्च्वंपिं द्यःखः हया जात्रा यानावःगु खनेदु । सतुङ्गल, मच्छेगां, बोसिगां व ल्वहंखाया द्यःपिं बःखुया विष्णुदेवी द्यःया प्यम्ह काय् म्ह्याय्पिं खः धइगु धार्मिक विश्वास दु । अथेहे, न्ह्येगांया जात्रा शुरु जूगु विषयसं मेगु किवंदन्ती तकं लोकंह्वाः। परापूर्वकालय् किपू देशं पश्चिम दिशाय्च्वंगु थाय् गू थाय्यात स्थानिय भाषं बःखु धाइ उगु थाय् अतिक्कं पवित्रगु थाय् खः । पवित्र तपोभूमी, बःखुइ तपस्या याना थीथी चखूंबःखूं हवन याःगु इलय् आकाझाकां छम्ह पन्छी यज्ञकुण्डय् कुतुंवना यज्ञय् हे अलप जुल । थथे यज्ञ यानाच्वंगु थासय् अजूचाइपुसेच्वंगु घटना जुइवं थुगु ख“ न्ह्येगांमय् प्रचार जुल व उगु हे इलं निसें न्ह्येगां जात्रा शुरु जुल धइगु धापु दु ।",http://www.nepalmandal.com/content/19315.html
थिंला पुन्हिखुन्हू नेवाःतय्सं हनीगु यःमरि पुन्हि ,"Posted on Thu Dec 27, 2012  7:31 pm NST","दच्छियंकं वइगु थीथी नखःचखःया भ्mवलय् वइगु छगू नखःया नां खः योमरि पुन्हि । योमरि लिसे सम्वन्धित पुन्हि जूगुलिं थ्व नखःया नां हे योमरि पुन्हि धकः नां छुनाब्यूगु थःगु थासय दुसा नेपाल संवत कथं वइगु निगूगु ला थिंला बले लाःगु हुनिं नं थ्व पुन्हियात थिंलापुन्हि धायेगु याः । थ्व वाहेक नं थ्व नखः नेवाःत बाहेक मेपिं सुयां हे हनेम्वाःगु छगू थःगु हे विस्कं पहः दुगु विशिष्ट नखःया रुप खः । योमरि पुन्हि धायेवं हे दक्वः धइथें नेवाःतय् मिखाय् च्वकालूगु ख्ये“ बांलूगु व न्हिप्यं दूगु नसा लुमना वइ । उलिजक मखु थ्व मरि सकसितं यःगु जूगुलिं हे थ्व मरियात यःमरि जुल । थुकिया बिषेशता यक्वः दु । दकलय् न्हापा छगू नखः कथं योमरि झीसं योमरि नयाः योमरि पुन्हि हनी । मेमेकथ इलय्बेलय् तःता कथं हे ज्याख“य् छ्यला वयाच्वंगु दु । योमरि छगू कथंया सगंया प्रतिक नं खः । द्यःतय्त व झीत मदयेक मगाःगु योमरि खः । योमरिया महत्व यक्वः दु । जाकिचुंलं दयेकेगु नसात मध्ये चतांमरि, जाकिमरि, सेल व योमरि खः । जाकि बांलाक सिलाः गंका क्यलातःगु जाकिचुं क्वाः लखय् न्हाबुक्क न्हायाः च्वला पतिनं ध्युध्युं ह्वः दयेकाः चाकु हाम्वः तयाः संकातःगु ताकूगु चाकू तयाः प्वाःतिनाः हासी तयाः हायाः दयेकेगु मरियात हे झीसं योमरि धया वयाच्वना । थ्व झीसं द्यःयात नं छानावयाच्वना । द्यःयात दयेकेगु योमरि आखे तयाः दयेकी । बुन्हिबले नं योमरियात मचाया द“ कथं निद“, प्यद“, खुद“, च्याद“, झिद“, झिंनिद“ तक क्वखायेकी । योमरि तःता कथं दयेका नयेज्यू । द्यःयात आखे तयाः, अले झीसं नयेत चाकु हाम्वः तयाः, माय् तयाः, खुवा तयाः, आलु तयाः, चुंला तयाः । तर अप्वःसिनं ला तयाः नयेगु मयाः । योमरि वस्तुत नयेगु मरि हे जूसां थ्व योमरि दुने नेवाःतय्सं यक्वः दर्शन सुचुकातःगु लुइकेपूm । योमरि धायेवं हे थ्वयात छखे सम्पन्नताया चिं कथं कायेगु याः । विशेष यानाः अन्नं जायाच्वंपिं जक सम्पन्न धायेगुयात कयाः वयाच्वंपिं झीथाय् थ्व ई धयागु अन्न सयेकाः, पानाः धुकुतिइ स्वथने यंकीगु ई खः । अले व स्वथनेत यंकूगु अन्न हे झीगु नितिं धनसम्पत्ति व अझ ला द्यः जूगुलिं झीसं व अन्नया लिसे वहे अन्न अथे धयागु जाकीया छुचुं वा पोचुं पाखें झीसं योमरि दयेका पुज्याइ । थ्वयात गुलिसिनं योमरि वा अन्न पुज्याःगु धाःसा वास्तविक अर्थय् नेवाःतय्सं लक्ष्मीद्यःया प्रतिक कथं वा लक्ष्मी पुजा यायेगु यानाः वयाच्वंगु खः । नेवाःतय्गु मौलिक लक्ष्मीपुजा योमरि पुन्हि कुन्हु योमरि दयेका नयेगु जक मयासें योमरि इनाः बिइगु तकं याइ । थ्व नखः कुन्हु लक्ष्मी वा कुथिलक्ष्मी हनेगु नितिं पोचुंया गणेद्यः, पाथी ज्वंकातःम्ह कुवेर, हासा, तुसि ज्वंकातःम्ह लक्ष्मी द्यः, लक्ष्मीया गंछि दयेकी । वा द्वय् तयेयंकीगु थुगु पोचुंया द्यःत लिसे मुख्य द्यः पोचुंया मायो बायो नं तई । थ्व हे योमरि पुन्हिया महत्वपूर्णगु पक्ष खः । सामान्य योमरि सिवें निदुगं तग्वःगु मायो बायो योमरिया रुप मखसे आदि शक्ति आदि पुरुषया प्रतिक कथं कायेगु याः । तग्वःगु योमरिइ चाकु तयाः च्वका क्वस्वःगु जुल धाःसा मायो व माय् तयातःगु च्वका थस्वःगु योमारियात बायो धाइ । थ्व मायो बायो सहितया योमरि पुन्हि कुन्हु कुथिइ भाकारिइ तयाः पुज्यायेगु याइ । अन्नं गबलें मगाः मचा मजुइमा धकाः अन्नयात हनीगु थुगु पुन्हि प्यन्हू तया मायो बायो तयातःगु भकाी उला स्वयेमज्यू धैगु मान्यता दु । प्यन्हू दुखुन्हू तिनि म्ह्याय्मचा नखः कथं कयातःगु थुगु योमरिया प्रशंग पन्तिया महाजनया कारणं वःगु धायेगु मयाःगु मखु । थुकिया छगू किम्वदन्ति थथे दु– योमरि पुन्हियात कयाः “रत्नबदाने बुद्ध वचन”य् च्वयातःगु कथं लिच्छवी कालयाम्ह नांजाःम्ह जुजु अंशुवर्माया पालय् पाञ्चाल नगर आःया पन्तिइ सुचन्द्र नांयाम्ह महाजन व वय्कःया कला दयाच्वन । निम्हतिपू दयावान नापं विष्णुया भक्त जुयाच्वन । सुचन्द्रया आनिबानी खनाः छन्हू मार्ग पुन्हि अथे धयागु योमरि पुन्हि कुन्हु वय्कःया उदारता परिक्षण यायेत कुबेर दरिद्र ब्राम्हणया भेष कयाः ल्हातय् तःसि ज्वनाः सुचन्द्रया छे“य् प्mवं वन । थःगु छे“य् दरिद्रम्ह ब्रँम्हण भिक्षा प्mवं वःगु खनाः निम्हतिपुलिं पिखालखुइ वयाः तःधंगु सत्कार यानाः थत ब्वनायंकल । न्हूगु वसः ज्वलं दान बिल । अले थःपिन्सं दयेकातःगु विशेष कथंया मरि नापं साक्क भोजन याकल । थ्वहे मरि योमरि जुयाच्वन । सुचन्द्रया निम्हतिपुलिं याःगु सम्मान सत्कार खनाः कुबेरं थःगु वास्तविक रुप क्यनाः माःगु ज्ञान बुद्धिया ख“ कनाः थःम्हं ज्वनातःगु तःसि वय्कःपिन्त बियाः अन्तध्र्यान जुल । कुबेरया बचं कथं योमरि, छुचुं मरियाम्ह कुबेर, लक्ष्मी, गणेश, कुमार आदिया मुर्ति दयेका कुबेरं बियाथकूगु तःसि दक्वं नापं तयाः अन्न तइगु भकारीइ दुने पलिस्था यानाः विधिपूर्वक प्यन्हू तक त्वपुया पुजा यात । नापं योमरि अन्न व द्रब्य दान यात । थःपिन्सं नं योमरि भोजन यात । उकिया प्रतापं धनसम्पत्ति बृद्धि जुयावन । अब्लेनिसें उपयुक्त कथं मार्ग शुक्ल पुन्हि कुन्हू योमरि पुन्हि हनेगु चलन सुरु जुयावल । उखुन्हु नखः हनीपिनिगु छे“ धनसम्पत्ति, अन्नपाखें दुःख जुइमखु, निरोगी जुयाः शरीर पुष्ट जुइ धइगु धापू दु । वौद्धतय्सं चीभाः व हिन्दुतय्सं दत्तात्रयाया प्रतिक कथं नं कायेगु याः । हिन्दूतय्सं सत्व, रजो, तमी स्वता गुण छथाय् हे ल्वाकज्याःगु अर्थात सत्व जाकिचुं रजो–चाकु व तमो गुण युक्त हाम्वःया समिश्रण त्रितत्वया योगु जूगु दिं योमरि धायेगु याः । गुकिं यानाः त्रितत्व द्यः दत्तात्रयय् मेला जुइ । अथेहे बौद्धतय्सं थ्व मुक्कं चीभाः थें च्वंक दयेकातःगुलिं थ्वयात चैत्य रुप बी । गुकिं यानाः प्यन्हू तक योमरि पुज्यायेगु प्रचलन बौद्धतय् दथुइ नं ल्यनाच्वंगु दु । योमरि खाली दयेके मज्यू धकाः योमरि दुने न्यागः जक जाकि तयाः न. दयेकेगु याइ । नेवाःतय्सं हनावयाच्वंगु थुगु योमरि पुन्हिया महत्व आः वयाः जक मखसें जुजु अंशुवर्माया पालय् हे दुगु लुइकेपूm । जुजु अंशुवर्माया इलय् बलभद्रं योमरि दयेकूगु धइगु दु । लिसें योमरि पुन्हि कुन्हु यक्वः द्यःनेमाःपिं मनूत जीवनकांछि सुख सिइ मखु धइगु प्रचलन दुसा थनिं निसें न्हि नं ताःहाकः जुइ । गैरनेवाःतय्सं स्वन्ति नखःया इलय् द्यौसीभैलो म्हितूथें नेवाःतय्सं योमरि पुन्हिया दिं त्यःछिंत्यः म्हिती । त्यःछिंयः म्हितीबले नेवाःतय्सं ई परिस्थितियात कयाः म्येया रुप बियाः लसय् हालेगु याइ । यःमरि च्वामू उकी दुने हाम्वः ब्यूम्ह ल्यासे मब्यूम्ह बुरीकुति...",http://www.nepalmandal.com/content/19330.html
वरिष्ठ साहित्यकार केशरलाल मन्त ,"Posted on Mon Dec 31, 2012  9:42 am NST","नेपाः जक मखु अन्तराष्ट्रिय ख्यलय् हे नांदंम्ह लोकबाखं च्वमि व अनुवादक भाजु केशरलाल श्रेष्ठ ८६ दँया बैशय् नेपाल सम्बत ११३३ थिंलाथ्व त्रयोदशी बुधवाः बहनी झिंछताः इलय् येंया छगू अस्पतालय् वय्कः मदुगु खः । वय्‌कः ताः ई न्ह्यःनिसें क्वँय्‌या क्यान्सरं म्हं मफया च्वनादीगु खः । दकलय् न्हापां १९६१ सं 'लर्ड एण्ड लिजेण्ड अफ नेपाल' नांया सफू च्वया पिथना दीम्ह वय्‌कलं लासाय् लाये धुंकातकं नं च्वज्या न्ह्याका तयादीगु खः । वयकलं थ्यंमथ्यं खुइगु महत्वपूर्ण सफूत च्वयेगु व अनुवाद यानादीगु दु । अथेहे वय्कलं थीथी पत्रपत्रिकाय् अनगिन्ति च्वसुत च्वयादीगु दु । वय्‌कलं च्वयादिगु सफूत फुक्क थें अंग्रेजी भाय्या खःसा कविकेशरि चित्तधर 'हृदय'या मिंमनः पउ लिसें यक्व नेपालभाषाया सफूत नं अंग्रेजी भाषाय् हीका पिथनादीगु दु । वयकःया सफूत जापानी, जर्मन व फ्रेन्च भासं नं अनुवाद जुया पिदंगु दु ।",http://www.nepalmandal.com/content/19346.html
सिक्किमय् तःजिक इन्द्रजात्रा हन ,"Posted on Sat Sep 29, 2012  6:00 pm NST","सिक्किम नेवाः गुथिया ग्वसालय् न्यायेका वयाच्वंगु इन्द्रजात्रा (कुमारीजात्रा) थुगुसिइ नं तःजिक न्यायेकल । येँ देशय् क्वःने याःया लसताय् कुमारी माजु नापं भैरव व गणेशया रथजात्रा जुइगु दिं सुथय् सिक्किमय् कुमारीमाजुया रथयात्रा याना इन्द्रजात्रा न्यायेकूगु खः । सिक्किमया गान्टोक भानुभक्तपार्कं कुमारीया रथजात्रा सुरु याना नगरया थीथी थाय् चाःहिकूगु खः । रथजात्राय् सिक्किमया मल्लीपाखें लाखे प्याखं हुइकूगु खःसा कथिप्याखं अथेहे अष्टमात्रिका गण नं नगर परिक्रया याकूगु खः । गान्टोकय् जूगु इन्द्रजात्राय्  दक्षिण सिक्किमया नामथा¨ पाखें पुलुंकिसि व धुन्याधिमे बाजं नगर परिक्रमा याकूगु खः । सिक्किमया नेवाःतय्गु पहलय् न्यायेका वयाच्वंगु इन्द्रजात्रायात थुगु दँ निसें सिक्किम सरकारं सरकारी मान्यता बिया सिक्किमय् बिदा तकं ब्यूगु दु । सिक्किम सरकारं सरकारी मान्यता ब्युगु थुगु दँय् इन्द्रजात्रा (कुमारीजात्रा) तःजिक हनेमाः धकाः दक्षिण सिक्किमया ब्वनाय् नेपालं मध्यपुर कला परिषद् पाखें धुन्या हीका पुलुंकिसि प्याखं न्ह्यब्वःगु खः । पुलुंकिसि प्याखनं थुगु दँया कुमारी रथजात्रा तसकं झःझः धाःगु खः । कुमारी रथजात्रा यायेन्हयः विधिकथं कुमारीमाजूया किपा तया पूजा याःगु खः । पूजा क्वचायेका सकलसित प्रसाद कथं समय्बजि नकूगु खः । समय्बजि नकेधुंकाः रथयात्रा न्ह्याकूगु खः । रथजात्रा क्वचायेका भ्वय् नकूगु खः । भ्वय् क्वचायेका सांस्कृतिक ज्याझ्वः न्हेयवःगुख खः । सांस्कृतिक ज्याझ्वलय् थीथी चर्या प्याखं, हुलाप्याखं, म्ये न्ह्यब्वःगु खःसा नेपालपाखें अमिना प्रजापति पाखें खुगः बाजं छथाय् थाना क्यंगु खः । प्यंगः मादल, खिं व धिमे बाजं याना खुगः बाजं थाःम्ह अमिनायात अमिन प्रजापतिं बासुरी पुया अले राजु नापितं भुस्या व झ्याली थाना ग्वाहालि याःगु खः । उगु ज्याझ्वलय् स्मारिका नं पितब्वज्या मूपाहाँ पि के प्रधानपाखें जूगु खः ।",http://www.nepalmandal.com/content/19199.html
दशैंपाखें अतिक्रमित जुयाच्वंगु मोहनि नखः ,"Posted on Tue Oct 23, 2012  6:03 am NST","मोहनि नखः वयाच्वंगु दु । मोहनि नखःया इलय् अप्वः यानाः नेवाः संस्कृति थूपिन्त तसकं चिन्ता ब्वलनीगु जुयाच्वंगु दु । मूल रुपं मोहनि नखः हनीगु इलय् दशैं नखःपाखें जुयाच्वंगु अतिक्रमणं यानाः । मोहनि नखःया इलय् नेवाःतय्गु छेँय् छेँय् नं थः भिनामस्तनिसें म्ह्याय् मस्तय्त अले जिलाजंपिन्त तकं सिन्ह तिकेगु यानाहःगु दु । नेवाः संस्कृतिया बांलाक्क थूपिन्सं नं बाध्य जुयाः सिन्हः तिकेत बाध्य जुयाः वयाच्वंगु दु । कारण मोहनि नखःया इलय् थः भिनामस्तय्सं खय्तय्सं हनीगु दशैं नखःया चलन कथं सिन्हः तिइगु नितिं वइगुलिं खः । मस्तय्सं ध्यबा कायेत अथे सिन्हः तिइगु खःसा छुं जुयाः मस्तय्त सिन्हः मतिकल धाःसा नुगःस्याःम्ह धकाः काइगु संभावना दुगुलिं यःसां मयःसां अथे सिन्हः तिकेत बाध्य जुजुं वनाच्वंगु दु नेवाःतय्त । दशै नखः हिन्दू धर्मालम्बीतय्सं हनीगु तःजिगु नखः धैगु दशैं खः । कौलाथ्व पारुनिसें दशमी तक ल्याः खनाः दशमी खुन्हु सिन्हः तिकाः थकालिपिन्सं आर्शिवाद बिइगु ज्या यानाः वयाच्वंगु दु । थः म्हसिक मनूतय्थाय् अर्थात थःपिन्सं हनेमाःपिं सकलसिथाय् हे वनाः दशैं नखः हनेगु झ्वलय् सिन्हः तिउ वनीगु चलन दु । अले सिन्हः तिइगु नाप नापं ध्यबा तकं बिइगु यानाः वयाच्वंगु दु । विशेष यानाः थःलाःपिन्थाय् ला मवंसे हे मगाः धाइ । न्ह्याक्व हे तापाःपिं जूसां थःलाःपिन्थाय् जाकि सिन्हः तिउ वनीगु यानाः वयाच्वंगु खने दु । अले असत्यं सत्ययात त्याकूगु दिं कथं नालाः भगवतीयात विशेष पूजा यायेगु दशैंया इलय् याइ । दशैं नखःया मूल ज्या धैगु हे सिन्हः तिइगु अले आर्शिवाद बिइगु खः । आर्शिवाद बिइगु धैगु आदर्शवादी सिद्धान्तया आधारय् खः । दशैं धाये धुनेवं हे न्ह्याक्वः हे गरिवम्ह मनू जूसां ला हयाः नये हे माःगु अझ खसी स्याये हे माःगु संस्कार खय् ब्रम्हुतय्गु समाजय् दु । अले दशैंया अर्थ हे छगू कथं ला नयेगु कथं जूवनाच्वंगु दु धाःसां छुं पाइमखु । मोहनि नखः मोहनि नखः धैगु नेवाःतय्गु मौलिक कथंया नखः खः । मोहनि नखःया मूल दिं धैगु कौलाथ्व अष्टमी, नवःमि व दशमी खः । अष्टमीयात नेवाःतय्सं थापं यायेगु दिं धाइ । अले कूछि भ्वय् नयेगु दिं नं धाइ । थापं यायेगुया अर्थ थःपिनिगु जीवनय् माःगु फुक्क कथंया समानंनिसें ल्वाभः तक न्हापा गज्वःगु अवस्थाय् लानाच्वंगु खः उकियात स्वयाः मर्मत यानाः स्थापना याइगु खः । अथे स्थापना याइगु यात हे थापं यायेगु धाइगु खः । थःपिनिगु जीवनय् माःगु फुक्क सामान तयारी अवस्थाय् तयेगु थापं यायेगु खः । अथे सामान थापं याये धुंकाः कूलयापिं फुक्क मनूत झ्वःलकं च्वनाः केरा लप्तेय् तयाः थापं याःगु थासय् हे च्वनाः भ्वय् नयेगुयात हे कूछि भ्वय् धाइगु खः । उकिया अर्थ फुक्क सामानंनिसें ल्वाभः तकं तयारी अवस्थाय् तयाः कूलयापिं सकलें च्वनाः भ्वय् नयेगु खः । अथे हे छुं नं कथंया सांस्कृतिक गुथि जूसा उगु गुथिया फुक्क सामान नं तयारी अवस्थाय् तयेगु याइ अर्थात थापं यायेगु याइ । कूछि भ्वय्या अर्थ मथुयाः निमना/निमना बजि दानाः हे नयेमाःगु अर्थय् नं कयाः वयाच्वंगु मदुगु मखु । अष्टमी खुन्हु थापं याःगु सामानंनिसें ल्वाभः यात तकं नवःमि खुन्हु पुजा याइ । अथे पूजा याइगुयात स्याक्वःत्याक्व नं धायेगु यानाः वयाच्वंगु दु । स्याक्वःत्याक्व खुन्हु बांचा बली नं बिइगु याइ । अनंलिपा उखुन्हु समेबजि नं नयेगु याइ । नवःमि खुन्हु पुजा यानातःगु सामानत दशमी खुन्हु क्वकायेगु याइ । उगु कथं पुजा यानाः क्वकायेगुयात हे चालं धायेगु यानाः वयाच्वंगु दु । अथे सामान क्वकायेगु धैगु अर्थ जीवनय् प्रयोग यायेमाःगु सामानत थापं यानातःगुयात लित कायेगु याइ । लःल्हानाः कायेगु याइ । अथे हे गुथिइ च्वंगु सामान जूसां नं उगु हे कथं लःल्हानाः कायेगु याइ । अले अथे लःल्हानाः काये धुंकूगु समानयात प्रयोग यायेगु नं याइ । सांस्कृतिक बाजं धिमे, खिं, धाः, दबःखिं लगायतया समानत थायेगु याइ । उगु हे कथं बासुरी, कहां लगायतया पुइगु बाजं जूसा पुइगु नं याइ । उलि जक मखु सफू नं क्वकायाः म्ये तकं हालेगु याइ । उकिया अर्थ अष्टमी खुन्हु थापं याःगु सामान दशमीनिसें प्रयोगय् हइगु खः । विशेष यानाः बुाज्या नाप स्वापू दयाच्वंगु नखः जूगुलिं ईंचानिसें कू तकं लःल्हानाः कायेगुया अर्थ उगु इलंनिसें हे बुाइ वा लयेत अर्थात सामाज्या यायेत तयार यायेगु खः । जीवनय् माःगु समान लःल्हानाः कयाः न्ह्याः वनेगु संघर्षवादी सिद्धान्त ज्वनाच्वंगु मोहनि नखः । मोहनि नखःया झ्वलय् सीकाःभू यायेमाःगु, विशेष प्रकारया हाकूगु मोहनि सिन्हः तिइमाःगु नेवाः संस्कृति खः । मोहनि सिन्हः छगू कथं शक्तिया प्रतिक कथं नं नालातःगु दु । उकिं मोननि नखः धैगु दशैं नखः थें आदर्शवादी सिद्धान्त ज्वनाच्वंगु मखुसे संघर्षय् वनेगु नितिं तयारी यायेगु कथंया संघर्षवादी सिद्धान्त ज्वनाः वयाच्वंगु नखः । उकिं दशैं व मोहनि नखः धैगु व हे मखु धकाः स्पष्ट जू । दशैं नं लाकाच्वंगु लिच्वः मोहनि नखः व दशैं छगू हे इलय् लाइगु जुयाः मोहनि नखःयात दशैं धायेगु यानाः वयाच्वंगु दु । विशेष यानाः न्हूगु पुष्टाया मनूतय्सं मोहनि नखः धकाः तकं धायेगु मयासे दशैं हे धायेगु यानाहःगु दु । मोहनि नखःयात नं दशैं धकाः धायेगु जक मखु छगू हे नखः कथं नालाः कायेगु अले संचार माध्यमं प्रचार प्रसार याःथें हे साइट स्वयाः सिन्हः तिकेगु तकं यानाः हयाच्वंगु दु । उकिं मोहनि नखःयात दशैं नखतं लिच्वः लाकाच्वंगु दु धकाः थुइकेमाःगु अवस्था वःगु दु । अथे हे दशैं नं मोहनि नखःयात अतिक्रमण यानाच्वंगु दु धकाः थुइकाः नेवाःतय्सं माःगु कथं जागरण ब्वलंकेगु नापं थुइकेगु ज्या यायेमाःगु आःया आवश्यकता जुयाबिउगु दु । (किपा - नारायण महर्जन)",http://www.nepalmandal.com/content/19224.html
गनं मदुगु जात्रा हाँडीगामय् ,"Posted on Wed Oct 31, 2012  1:45 pm NST","गनं मदुगु जात्रा हाँडीगामय् धैगु उखानं नांजाःगु हाँडी नःरया चोकदे नाराद्यःया जात्रा थुगु दँय् नं तःजिक हन । जात्राय् ब्रम्हा, बिष्णु व महेश्वर याना स्वंगू खःया जात्रा याःगु खः । कतिपून्हिया दिं स्थानिय साय्मिंतय्सं खः दयेमा । स्वखः तयार जुइधुंकाः ब्रम्हाया खःयात ठटुत्वाःया फल्चा न्ह्यःने तयेयंकी । ब्रम्हायात थ्व जात्राय् अबु कथं कयातःगु दु । अथेहे मेगु खःयात बिष्णु कथं कयातःगु दुसा थ्व खः ताःहाकगु ल्वहं न्ह्यःने तयेयंकी । मेगु महेश्वरया खः खः । महेश्वरयात मां कथं कयातःगु दु । थुगु खःयात कोटाटोलय् तयातइ । खटय् मैनया स्वा“ दयेका छाय्पिइमाः । थुगु मैनया स्वां रकमीतय्सं हे दयेकी । जात्राया दिं कौलागा पारु खुन्हू आचाजुपाखें न्हापालक ठटुटोलया नारायण द्यःया पूजा याना मेगू निगू खःया नं पूजा याइ । पूजा क्वचायेवं पय“ता खलःया पोंगा बाजं थानाः दकले न्हापां ठटुत्वाःया खः नीप्यम्हेसिनं ल्ह्वनी । निम्हेसिनं खः चाःहिकेगु ज्या याइसा छम्हेसिनं हःपा बिइ । स्वंगुलिं खः कोटाटोलय् हयेधुंकाः स्वखः नं झ्वलाक तया खः नगर चाःहिकी । नगर चाहिका पुजा फयेधुंकाः थःथःगु त्वाःया खः थःथःगु त्वालय् यंका जात्रा क्वचायेकी । थुगु जात्राय् खःया गजू क्वय् लाकाः द्यः च्वयेतयातःगु हुनिं “कहिं नभएको जात्रा हाँडीगाउँमा” धायेगु उखान हे चलेजूगु खः । छाय्धाःसा मेथाय् जात्राय् द्यःखःया गजू च्वय् व द्यः क्वय् जुइ । थ्व जात्राया बिशेषता नापं जात्रा उत्पतिया सम्वन्धय् छगू किम्वदन्ति दु । किम्वदन्ति कथं सत्ययुगय् निम्ह मिसा दयाच्वना । उपिं निम्ह मध्ये छम्ह मिसा महारानी जुयाच्वनसा छम्ह सर्वसाधारण । इपिं निम्ह प्वाथय् दुपिं । छन्हू निम्हं खँ ल्हानाच्वंगु इलय् महारानीं भचा घमण्ड याना जिं ला अःपूक हे मचा बइके धाःगु जुयाच्वन । साधारण मिसां चाहिं भगवान नारायणया कृपां जुइ धाःगु जुयाच्वन । मचा बुइगु ई जुल साधारण मिसां अःपुक मचा बुइकल । तर महारानीया प्याथय् दुगु झिंनिद“ दतं तक मचा मबू । थ्व अजूचायापूगु ज्या गुकथं जुल धकाः क्यंबले भगवान नारायण उगु इलय् नेपालय् मच्वसें हिमालय पर्वतय् वना तपस्या च्वंवनाच्वंगु जुयाच्वन । नारायणयात नेपाः हयेफःसा जक महारानीं मचा बुइकेफइगु ख“ सीकल । अले भगवान नारायणयात हिमालय पर्वतं नेपाः हयेत गनं मदुगु जात्रा क्यनेगु व गनं मछागु स्वां छायेगु धकाः हेका हःगु हुनिं जात्राया इलय् खः अःखः याःगु व मैनया स्वां दयेका छाःगु खः । थ्वहे किम्वदन्ति आधारित चोकदे नारायाणया जात्रा याइगु इलय् खःया च्वये तूयुगु कापतं हिनाः हिमालयया रुप बिइ । क्वय् जंगलया रुप बिइत धुनी व सयपत्री स्वांया सिमाकचा तइ । अले स्वत जाःयाना मैनया स्वां दयेका छायेपी । थुगु जात्रा स्वयेगु नितिं थीथी थासयं यक्वः हे मनूत हाँडी गामय् थ्यनेगु याः ।",http://www.nepalmandal.com/content/19233.html
नायः दिवस खारेज यायेमाःगु छाय् ? ,"Posted on Mon Apr 8, 2013  7:19 pm NST","खड्गी जातिया आधिकारिक व रुपान्तरित संस्था नेपाल राष्ट्रिय खड्गी समाज केन्द्रीय तदर्थ समितिया न्हापांगु बैठकं (२०६९ चैत्र ५) ‘नायः दिवस’ खारेज यायेगु निर्णय याःगु जुल । अथे यायेमाःगुया सैद्धान्तिक व व्यवहारिक कारणत थुकथं दु । मुक्कं नेवाः जाति राज्यपाखें थीथी कथं उत्पीडनय् लानाच्वंगु अवस्थाय् नेवाः जाति दुनेया जात पतिकं थःथःगु दिवस हनेगु धइगु छगू कथं ‘फुटाउ र राज गर’ धइगु नीतियात अनुमोदन यायेगु थें जुइगु जूगुलिं थुकियात झीसं नाले मज्यू । ब्रम्हुवादी राज्य सत्तां फुक्क नेवाःतय्त छथाय् तयाः उत्पीडन क्वचिनिगु तर झी नेवाःत धाःसा थवं थवय् थीथी नामं दिवस हनाः न्ह्याःवने बलय् उकिं अन्ततः झीगु राष्ट्रिय मुक्ति आन्दोलन (National Liberation Movement) यात कमजोर याइगुलिं । नेवाःतय्गु जनसंख्या अथें नं म्हो जक दु । उकि मध्ये नं दुपिं दक्वं छप्पँछधि जुयाः थःगु अधिकारया निंतिं न्ह्याःवनेमाःगु इलय् थज्याःगु जातीय संकीर्णवादी ज्यां ‘नेवाः नेवाः छवाःया नारा’ यात नकारात्मक लिच्वः लाकिगु जूगुलिं । छुं जात विशेषया नामय् दिवस हनेगु नीतिगत रुपं पाय्छि मजूगु खँ ला थःगु थासय् दु । गन तक पाहाँचर्‍हेया सवाल दु, थ्व छगू येँय्या सिमित लागाया सिमित नेवाःतय्गु जक नखः जूगुलिं थुकिं फुक्व नेवाःतय्गु ला खँ हे त्वःति नायः (खड्गी) तय्त नं कःघाइ मखुलिं । थुगु सैद्धान्तिक व व्यवहारिक कारणं यानाः छुं नं जाति विशेषं थथे थःगु जातिया नामं दिवस हनेगु पाय्छि मताः धइगु निष्कर्ष नेपाल राष्ट्रिय खड्गी समाजया खः । अथे जूगुलिं छुं छगू जातिया नामं दिवस हनेगु स्वयां मुक्कं नेवाःतय्गु प्रतिनिधित्व जुइ कथंया दिवस हनेगु थौंया आवश्यकता खः । मेता खँ थौंया देय्या वर्तमान राजनीतिक कारणं यानाः नं छगू जातिं संकीर्ण बिचाः तयाः दिवस हनेगु स्वयां नं नेवाः त छप्पँछधि धकाः क्यनेगु थौंया आवश्यकता खः ।",http://www.nepalmandal.com/content/19529.html
आकाश भैरवया झिंनिदँया जात्रा १ गतेनिसें ,"Posted on Fri Apr 12, 2013  3:58 pm NST","लच्छि तक न्ह्याःगु श्री आकाश भैरवया झिंनिदँया जात्रा वइगु बैशाख १ गते निसें न्ह्याःगु जुगू दु । पर्यटन बोर्डय् छगु पत्रकार सम्मेलन यानाः उगु जानकारी जात्राया प्रचारप्रसार संयोजक भाजु नृपेन्द्र लाल श्रेष्ठ बियादिगु खः । जुजु अमर मल्लं हल्चोक आकाश भैरव जात्राया बिस्तार याःगु थुगु जात्राय् झिंनिदँ छकः झिंनिम्ह द्यः पिहां बिज्याइ खः । तर निम्ह द्यः सिम्वा द्यः व धुम्वा द्यः खुया यंकूगुलिं आः झिम्ह (चण्डी, कुमार, भैरव, गंगा, पार्वती, महादेव, आकासदेवी, वाराही, महाकाली व दक्षिणकाली) द्यः जक पिहां वयाच्वंगु खँ जात्राया संयोजक भाजु सागर पुतुवारं कनादिगु खः । नापं थुगु जात्रा नेवाः समुदाया पुतुवार जातितय्सं थःहु तक न्ह्याःका वयाच्वंगु खँ कनादिगु खः । थःहु तक जात्राया प्याखँ क्यनेत क्वछिगु दिं व थाय् २०७० बैशाख १ गते आइतवाः हल्चोक २०७० बैशाख २ गते सोमवाः हनुमानढोका, २०७० बैशाख ३ गते मंगवाः केल त्वाः, २०७० बैशाख ६ गते शुक्रवाः मरु त्वाः, २०७० बैशाख ७ गते न्ह्यौखा, २०७० बैशाख १४ गते शनिवाः लाजिम्पाम्ट, २०७० बैशाख १८ बुधवाः जैशिदेगल, २०७० बैशाख २१ गते शनिवाः टेंगल, २०७० बैशाख २२ गते किलागल, २०७० बैशाख २८ गते शनिवाः असः",http://www.nepalmandal.com/content/19539.html
खोनाया भिं प्याखँ क्वचाल ,"Posted on Sat Jan 12, 2013  9:23 pm NST","खोनाय् ४४दँ लिपा क्यंगु भिं प्याखँ शनिवाः च्वये लाछि त्वालय् 'एकादशी वर्त' नांया प्याखँ क्यना क्वचाल । खोक्नाया श्री रुद्रायणी देपा दाप खलः व म्हेना दाप खलःया संयोजन व लिधंसा पासा पुचया व्यवस्थानपन ग्वाहालिं वंगु गुन्ह पुन्हि निसें न्ह्याना वयाच्वंगु भिं प्याखँ शनिवाः क्वचाःगु खः । खोक्नाया क्वये लाछि, गा बुँ लाछि व च्वये लाछिया दबुलिइ पालंपा क्यना वयाच्वंगु थुगु भिं प्याखँलय् सच्छिम्ह मयाक्क कलाकारतय् ब्वति दुगु खँ लिधंसा पासा पुचया नायः भाजु सरणगोपाल डंगोलजु नेपालमण्डलयाता कनादिल ।",http://www.nepalmandal.com/content/19363.html
क्राक्रेविहारं पितिनाहःम्ह बुद्ध ,"Posted on Fri Aug 2, 2013  5:32 am NST","सुर्खेतया लातिकोइलि गाविसया क्राक्रे विहारय् पलिस्था यायेधुंकूगु बुद्ध मूर्तियात अनया प्रशासनया सहलय् लिगना: पुलिस चौकी दुने यंकूगु दु । मूर्ति पलिस्थाया निंतिं स्थानीय प्रशासनयाके आधिकारीक स्वीकृति दयेधुंकूगु, अनया फुक्क हे राजनीति पार्टीया सयन्त्रतय् विरोध मदयेक नं अन स्थापित जुइधुंकूगु मूर्ति लिना यंकूगु दु । मूर्ति स्थापना यायेत विभिन्न सरकारी नीकायतय्सं आनाकानी यानाच्वंगु ख:सां जिम्मेवार जुया: थुगु हे निकाय नं मूर्ति तये दइमखु धका यकीन जूगु मदुथें थ्व मूर्ति लिगना यंकेत गनं पत्राचार जूगु ख: धयागु दा नं स्पष्ट जूगु मदुनी । आ: वया: वन विभागया थ्व संरक्षित बन जूगु कारणं अन मूर्ति तयेके बिइमखु धयागु खा वयाच्वंगु दु । तर थ्व ल्वापु थनेगु जक खा ख: । बन संरक्षित जुइ न्ह्य: हे १२ शताब्दीपाखे हे उगु लागा बौद्ध स्मारिका केन्द्र जुइधुंकूगु खा इतिहासं धयाच्वंगु दु । राज्यया दायीत्व ऐतिहासिक सम्पदाया संरषण जुइमा:, बन जंगलया मखु । बन जंगलया हे जक संरक्षण याना: अनया ऐतिहासीक महत्वया सम्पदा मयायेगु वा अज्यागु थाय्या उत्खनन मयायेगु ख:सा संभवत थौं लुम्बिनी धयागु थाय् नं लुया मवइगु जुइ । बुद्ध नेपालय् जन्म जूगु गौरव नेपालं याये मखनीगु जुइ । उकीं मू महत्व ऐतिहासिक सम्पदाया ख: वन जंगलया संरक्षण मखु । सम्पदा संरक्षण व विकासया खाय् यदी संरक्षित बन समस्याकथं वयाच्वंगु ख:सा उगु लागाया संरक्षित योजनायात हे लिना वांछ्वयेगु वेश जुइ । क्राक्रे विहारय् बुद्ध मूर्ति स्थापना याके मबिइगु खा पिने स्वय्बलय् थ्व बौद्ध अनुयायीतय्त असमान ब्यवहार जक या:गु थें खनेदुसां थुकि दुने गंभीर प्रकृतिया षडयन्त्र सुलाच्वंगु खनेदइ । सकसिनं स्यूगु खा ख: अले बौद्ध अनुयायीतय्सं अनूभव यानावयाच्वंगु ख: इमित राज्यं न्ह्यावलें हे दोश्रो दर्जाया नागरिककथं ब्यवहार यानाच्वंगु दु । राज्यं हे मुलुकयात हिन्दु राज्य घोषणा याना: मेमेगु धर्मयात राज्यं प्रोत्साहान या:गु ख: । तर विविध भाषा भाषि, जाति व धर्माबलम्वित दुगु थुगु देशय् राजनैतिक आन्दोलन जुया: मुलक धर्म निरपेक्ष जूगु ख:सा हिन्दु धर्मया संरक्षक धयात:पिं शाहजुजुपिनिगु सत्ता हे अन्त जुगु ख: । हिन्दु राज्यया हिमायतीत आ: नं राज्य सत्तया हालीमुहाली दुगु कारणं सुर्खेतय् बौद्ध मूर्ति स्थापना याके मबिइगु प्रपंच जुयाच्वंगु ख: । आ:या राज्य सत्ता संचालक, प्रशासन प्रमुख फुक्कं हे गैर बौद्ध जुयाच्वंगु कारण जुयाच्वंगु व हिन्दु धर्मप्रति आस्थावान जुयाच्वंगु कारणं सुर्खेत थें जा:गु ऐतिहासिक महत्वया थासय् बुद्ध मूर्ति स्थापना याके मबिइगु सोच दयेकाच्वंगु खनेदु । थ्व ज्या राज्य शक्तिया लिधंसाय् यायेफइ धयागु थुमिसं बिचा: यानाच्वंगु दु । क्राक्रे विहारया निर्माता जुजुपिं शैव धर्मया:पिं ख:सा बौद्ध धर्मपाखे नुग: क्वसापिं जुजुपिं ख: । थुमिसं हिन्दु व बौद्ध धर्मया संरक्षण विना भेदभाव राज्यं दायित्व क्वबियाच्वंगु ख: । तर लिपा पृथ्वी नारायण शाहं नेपा:यात असली हिन्दुस्तान दयेकेगु अभियान न्ह्याकेवं थ्व लागा नं प्रभावित जुया थुगु बौद्ध ऐतिहासिक सम्पदायात संरक्षण मयायेगु व थन हे शैव संस्कृतिया मूर्तित स्थापना यायेगु ज्या जूगु ख: । थ्व लागायात बौद्ध अनुयायीतय्सं निजि स्तरं हे जूसां संरक्षण व मर्मत यायेगु तक: हे कुत: जूगु ख:सां जुजु व सत्ताया शक्तिया लिधंसाय् अन बौद्ध अनुयायीतय्त ज्या याके मब्यूगु ख: । आ: हे नं स्ववन धा:सा अन शैव मूर्तित गुलि ब्यवस्थित रुपं संरक्षित जुयाच्वंगु दु अन बौद्ध मूर्तित थुखें उखें असुरक्षितरुपं लानाच्वंगु दु । क्राक्रे विहारय् बुद्ध मूर्ति तयेके मबिइगु केवल छगू बौद्ध मूर्तिया प्रतिस्थापनाया खा जक मखु, मुलकय् परिवर्तन मा:पिं व म्वा:पिनिगु दथुया कचवं नं ख: । मुलुकयात हाकनं हिन्दु राज्य हे कायेम यायेत न्ह्यानाच्वंपिन्सं सत्ता व प्रशासनया लिधंसाय् थ:पिनिगु हैकम कायेम यायेत स्वयाच्वंगु मौका ख: । थ्व प्रबृतिया विरोधय् आ: आन्दोलन न्ह्यानाच्वंंगु दु । निगू चरणया आन्दोलन क्वचायेधुंकूसां सत्ता व प्रशासनय् च्वनाच्वंपिं छगू वर्गया मनूतय्सं थ्व आन्दोलनया ममै व भावनायात थुइके मफयाच्वंगुु दु । बौद्ध अनुयायीतय्सं यानाच्वंगु समानहक अधिकारया मागयात नं छथ्व संकुचित सोचया मनूतय्सं थ्व आन्दोलनयात नकारात्मकरुपं प्रचार यानाच्वंगु खनेदु । हालय् थी थी एशियामी मुलुकय् जूगु धार्मिक व सम्प्रदायीक ल्वापुया खा न्ह्योने हया: थुगु आन्दोलनं अज्यागु हे लकस ब्वलंके फइगु धका भ्रामक प्रचार यानाहयाच्वंगु दु । हालय् बर्मा व भारतय् अतिवादी धर्माबलम्वितय्सं बौद्ध अनुयायीतय्त आक्रमण यायेगु यानावयाच्वंगु दु । वर्तमान प्रकरणयात केवल मूर्ति स्थापनाया खा कथं जक मकासें मुलुकय् आन्दोलनया मार्फतं प्राप्तजूगु अधिकार संस्थागत यायेगु कुत:यात पंग: तयेगु ज्या जुयाच्वंगु कथं नं थुइकेमा: । उकिं सम्पूर्ण परिवर्तनकारी शक्तितय्गु ध्यान थुकि वनेमा: । थुकियात केवल मूर्ति स्थापनाया खा कथं जक स्वयेगु यात धा:सा परिवर्तनयात संस्थागत यायेमफूगु पलाया प्रमाण थ्व हे जुइगु खाय् सकसियां ध्यान वनेमा: ।",http://www.nepalmandal.com/content/19709.html
दिपंखा यात्रा कौलाथ्वः पुन्हि निसें ,"Posted on Wed Oct 9, 2013  6:19 am NST","धार्मिक सहिष्णुताया ज्वलन्त दसु व धार्मिक महापर्व कथं स्थापित जुयावयाच्वंगु यात्रा , दीपंखा यात्रा  थ्वं हे वइगु नेपाल संवत ११३३ कौलाथ्वः पुन्हि शुक्रवाः कुन्हु निसें जुइगु जुगू दु । पुन्हि कुन्हु यलया ईतिलन्हे नागवहालं न्ह्याइगु थुगू यात्रा यल व येँया थीथी देवदेवी, देवालय, शिवालय, मठ, मन्दिर, बौद्ध चैत्य, विहारत चाहिका प्रतिपदा कुन्हु यलया महालक्ष्मी वया क्वचाइ । अनुमानित ६६.५० किलोमिटर यात्रा यायेमाःगु थुगू यात्रा क्वचाकेत २८ घण्टा तक ई काइ । ८दँ लिपा जुइत्यंगु थुगू दीपंखा यात्रायात ब्यवस्थित यायेत व समन्वयात्मक कथं क्वचाकेगु निंतिं यात्राया सुचं बिइगु ताःतुना आधिकारीक गुगल रोड म्याप, ब्यु होर्न नांया एप्लीकेशन, रुटया नक्शा व वेबशाइत तक दयेकेगु ज्या जुगू दु । अथेहे श्रद्धालु भक्तजनपिंत सेवा बिइगु हेतु व्यवस्थापन समिति नीस्वनेगु ज्या क्वचाके धुंकगु दु । दीपंखा व्यवस्थपन समिति पाखें थीथी ४६ थासें स्वास्थ्य, सौचालय, सुरक्षा निकाय, लः त्वःनेत बुथ ब्यवस्था यानाः तइगु खँ कनादिगु दु । नापं सुरक्षा व्यवस्थापन, ट्राफिक व्यवस्थापन व स्वास्थ्य व्यवस्थापन यायेत सम्बन्धिन आधिकारीक निकाय नापं सहलह जुइधुंकगु खँ नं कनादिगु दु । नापं यात्राया झ्वलय् १५०० निसें २००० तक स्वयं सेवक परिचालन जुइगु, स्काउट व रेडक्रस तक परिचालीत जुइ ।",http://www.nepalmandal.com/content/19815.html
मेरिल्याण्डय् लाखय् व पुलुकिसिलिसे हन येँयाः ,"Posted on Mon Sep 28, 2015  3:32 am NST",नेवाः अर्गनाइजेशन अफ अमेरिकाया ग्वसालय् अमेरिकाया मेरिल्याण्डय् राज्यय् लाखय् व पुलुकिसिलिसे येँयाः हंगु दु । दँय् दसं अन हना वयाच्वंगु येँयाः थुगुसी न्याक्वःगु खः । स्थानिय ब्ल्याक हिल रिजनल पार्कय् जूगु ज्याझ्वलय् करुणादेवी स्मारक धर्मार्थ गुथिया नायः राजीव शंकर श्रेष्ठपाखें नेवाः तजिलजि च्वन्ह्याकेगु ज्याय् ज्वः मदुगु याेगदान बिया वयाच्वंगु नेवाः अर्गनाइजेशनयात जय स्मारक सम्मान नं लःल्हाःगु खः । ज्याझ्वलय् कुमारि व गणेशया चचा प्याखं नं न्ह्यब्वःगु खःसा भैरवया पुजालिसे सम्हय् बजि ज्याझ्वः नं जूगु खः । अथे हे अमेरिकाया टेक्ससय् च्वंपिं नेवाःतय्सं वइगु अाइतवाः येँयाः पुन्हिया लसताय् विशेष ज्याझ्वः यायेत्यंगु दु ।,http://www.nepalmandal.com/content/20248.html
श्री केशचन्द्र महाविहार संरक्षण समाजं हन ,"Posted on Sun Oct 27, 2013  12:58 pm NST","श्री भाष्करदेव संस्कारित केशचन्द्रकृत पारावत महाविहार व श्री केशचन्द्र महाविहार संरक्षण समाज इतुंबहाःया ग्वसालय् २०६९ सालय् एस. एल. सी. तालापिंत व बाँसुरी स्यनामिंपिंत हनेगु ज्या शनिवाः इतुंबहाः विहारस क्वचाःगु दु । एस. एल. सी. तालापिं (आरती शाक्य, प्रश्मिता शाक्य, नसला शाक्‍य, उर्विन शाक्य, प्रत्यूषसम्बर शाक्य, प्रवेग शाक्य, सुगतमान शाक्य, श्रीया शाक्य, आरजु शाक्य, अभिशेष शाक्य, दिपेन्द्र शाक्य, वर्षा शाक्य व सुदिन शाक्य) १३म्हतय्त लुमन्ति चिं व हनापौ बिया हनेगु ज्या जुगू खः । नापं दक्लय् अप्व ल्याः हयादिम्ह मिज पाखें उर्विन शाक्ययात व म्हय् मिसा पाखें आरती शाक्ययात भगवान बुद्धया मुर्ति नापं लःल्हायेगु ज्या जुगू खः । अथेहे मूपाहाँ पाखें शानुमान शाक्य पाखें बाँसुरी स्यना ताःलाःकादिपिं १८म्हसित खादा क्वखाका हनेगु ज्या जुगू खः । ग्वसाखलःया कजि भाजु रुप कुमार शाक्यया नायसुइ जुगू थुगू ज्याझ्वलय् मूपाहाँ कथं सानुमान शाक्य झायादिगु उगु ज्याझ्वलय् लसकुस न्वचु श्री केशचन्द्र महाविहार संरक्षण समाजया सानुबाबु शाक्य बियादिगु खः । ज्याझ्वः न्ह्याकामिं भगबान शाक्य खः । किपा :- नृपेन्द्र श्रेष्ठ",http://www.nepalmandal.com/content/19830.html
स्वनिगःया च्याम्ह सद्यः (जिवित) कुमारी पूजाया नितिं ग्वय्दां तःवन ,"Posted on Sun Feb 2, 2014  10:36 am NST","नेवाःत नापं सकल नेपाःमिं हनावयाच्वंपिं स्वनिगःया च्याम्ह सद्यः कुमारीतय्त तःजिक पूजा याइगु जूगु दु । थ्वहे वइगु ने.सं. ११३४ सिल्लाथ्व नवमि कुन्हु जुइगु न्हापांगु बृहत सद्यः (जिवित) कुमारी पूजाया नितिं ग्वय्दां तःवनेगु ज्या जूगु दु । ह्यूमत मिसा पुचलं ग्वसाग्वःगु न्हापांगु बृहत सद्यः (जिवित) कुमारी पूजाया नितिं येँया बसन्तपुरय् च्वंम्ह लाय्कु कुमारी, मखंया मखं कुमारी, किलाघःया किलाघः कुमारी, तोखाको तोखा कुमारी, ख्वपया कुमारी, बुंगःया कुमारी, यययलया हःखाय् च्वंम्ह कुमारी व यलया हे आजिवन कुमारी याना च्याम्ह कुमारीयात ग्वय्दां तःव । बिषेश पूजाया नितिं ग्वय्दां तःवनेमाःगु नेवाः परम्परा कथं खलःया नकिं ज्ञानशोभा महर्जनं च्याम्हं सद्यः कुमारीयात पूजा याना झिगः ग्वय्, झिगः ध्यवा, किसली तया ग्वय्दां छानादीगु खः । नेवाः समुदाय दुने सद्यः (जिवित) कुमारी माजुया बिस्कं हे महत्व दुगु व हरेक सांस्कृतिक जात्रापर्वय् हरेक थासय् च्वंम्ह कुमारी माजुयात ब्वये हयेमाः । तर सरकारं लाय्कू कुमारी बाहेक मेपिं कुमारीतय्त माक्वः आयश्रोतया ब्यवस्था यानामतःगु हुनिं न्हनावनेत्यंगु व न्हनावनेधुंकूगु कुमारी संस्कृतियात निरन्तरता बिइत पुचलं कुमारी पूजाया ग्वसाःग्वःगु मूल ब्यवस्थापन समितिया संयाजक रत्नकाजि महर्जनं जानकारी बियादिल । वय्कःया कथं थुकथंया पूजां न्हनावनेत्यंगु कुमारी संस्कृतियात निरन्तरता बिया न्हनावने धुंकूगु थासय् हाकनं कुमारी पलिस्था याकेत तिवः जुइमा धकाः न्हापांगु खुसिइ सद्यः (जिवित) कुमारी पूजा यायेत्यनागु खः । थ्यंमथ्यं द्वःछि भक्तजनतय्गु ब्वतिइ जुइत्यंगु न्हापांगु बृहत सद्यः (जिवित) कुमारी पूजाय् हरेक कुमारीया न्ह्यःने नेवाः परम्परा कथं समय्द्वं तया पूजा यायेगु संयाजक  महर्जनं जानकारी बियादिल ।",http://www.nepalmandal.com/content/19929.html
पत्रकार दबूपाखें रुपा महर्जनयात हन ,"Posted on Thu Jan 30, 2014  4:15 am NST",निक्वःगु सविधान सभाय् समानुपातिकं सभासद जुयादीम्ह नेवाः सन्देश वाःपौंया कार्यकारी सम्पादक रुपा महार्जनं नेवाः सरोकारया पक्षय् बांला सः संविधान सभाय् व संसदय् तय्फय्मा धैगु भिन्तुना सहित हनेज्या माघ १४ गते थँहिती याःगु दु । नेवाः पत्रकार राष्ट्रिय दबू यें कचाया ग्वसालय् न्ह्याकूगु उगु हनेज्याझ्वय् मूपाहांया थासं गोरखापत्र न्हिपौया प्रधान सम्पादक पुष्कर माथेंमां आः संविधान सभाय् संघीयता व पहिचान पक्षधरतय्सं थःगु पक्षय् सः क्वातुक ल्होनेमाःगु खँय् बः बिसें नेवाः सभासद जुया नेवाःतय्गु विषयलय् गुलि क्वातुक सः तल व तःधंगु खँ खः धयादिल । नेवाः पत्रकारतय्गु आपालं सहभागिताय् न्ह्याःगु थुगु ज्याभ्वलय् सभासद रुपा महर्जनं संविधान सभाय् ल्होनेमाःगु खँया बारे सुझाव बियादीत इनाप यानादिल । नापं वय्कलं झीसं झीगु सवालयात नेवाः भाषं जक धयामच्वसें थीथी भाषं नं झीगु खँयात व्यापकता बिइमाःगुलिइ बः बियादिल । कचाया नायो नातिकाजी महर्जनया सभापतित्वय् कचाया ल्यूछ्यान्जे रश्मि नापितं न्ह्याकूुगु उगु ज्याझ्वलय् ख्वप कचाया नायो केके मानन्धरं सभासद मय्जुं संघीयताया सवालय् गाक्कं तिवः बियादी धैगु आशा कया धासें झीसं वय्कःयात माःकथंया ग्वहालि याय्माः धकाः नं धयादिल । थुकथं याना वन धाःसा संविधान सभाय् माःकथंया खँ तय्त वय्कःयात गाक्कं तिवः जूवनिगुलिं उकथंया ज्या याना वनेत पहल याय्माःगुलिइ बः वियादिल । उगु ज्याझ्वलय् दबूया केन्दीय मूछ्यान्जे उदेन न्हूसाय्मिं नेवाःतय्गु सवालया पक्षय् जिमिसं सतकं सः ल्होनेगु खँ तसें सभासदजुं सदनं सः तयावन धाःसा सशक्त जुइगु नं जानकारी बियादिल । कचाया न्वकु रत्नकाजी महर्जनं. सुभाय् न्वचु बिसें संघीयता व पहिचानया मुद्धायात झीसं थीथी थासं क्वातुक ल्होनेमाःगु खँय् बःबिसें आः सभासद रुपा महर्जन थःगु थासं नेवाः मुद्धायात तिवः बिइ धैगु खँ कनादिल । कचाया छ्यान्जे प्रजित शाक्यं लसकुस न्वचु बिया न्ह्याःगु थुगु ज्याझ्वलय् राम बहादुर डंगोलं नं थःगु नुगः खँ तयादीगु खः ।,http://www.nepalmandal.com/content/19920.html
बज्राचार्य समन्वय परिषद्पाखें बज्राचार्यपिन्त हन ,"Posted on Mon Mar 24, 2014  11:38 am NST","बज्राचार्य समन्वय परिषदं वंगु शनिवाः थनया नेपाः ब्याङ्क्वेटय् थीथी क्षेत्रय् आवद्ध बज्राचार्य व्यक्तित्वपिन्त हना ज्याझ्वः याःगु दु । परिषद्या नायः अनाररत्न बज्राचार्यया सभापतित्वय् जूगु उगु ज्याझ्वलय् मूपाहा“कथं राजनीतिज्ञ बुद्धिराज बज्राचार्य झायादीगु खः । निक्वःगु संविधानसभाय् सभासद् जुयादीम्ह मय्जु प्रभा बज्रँचार्य, बुद्धधर्म व बज्रयानया प्रचारप्रसार व धर्मदेशना बियाः योगदान बियादीम्ह प्रा.डा. नरेशमान बज्राचार्य, नेवाःतय्गु हक हित संरक्षण व जागरण हयेगु ज्या यानाच्वनादीम्ह सुजीव बज्राचार्य, अमेरिकाय् बौद्ध विहार दयेकेगु ज्या यानादीम्ह प्रज्ज्वलरत्न बज्राचार्य व मिस नेवाः उपाधि त्याकादीम्ह मय्जु एलिशा वज्राचार्यपिन्त हंगु खः । उगु हना ज्याझ्वलय् येँ, यल, ख्वप, किपू, थिमि, भ्वँतया बहाःया गुर्जुपिन्सं भिंतुना देछानादीगु खः । ज्याझ्वलय् नेपालभाषा परिषद्या नायः फणिन्द्ररत्न बज्राचार्यं बज्राचार्यपिं थौंया ईनाप न्ह्यायेमाःगु बिचाः प्वंकादिसें प्रशासनिक व राजनीतिक क्षेत्रय् नं बज्राचार्यतय्गु भूमिका तःधं जुइगु बिचाः प्वंकादीगु खः ।",http://www.nepalmandal.com/content/20007.html
बिस्काः जात्राय् किपा कासा जुइगु ,"Posted on Mon Apr 14, 2014  12:15 am NST",रोट्र्याक्ट क्लब अफ मध्यपुर व इमेज पार्कया ग्वसालय् बिस्का जात्राया लसताय् किपा कासा जुइगु जूगु दु । फोटोग्राफि कलाया विकास व संवर्द्धनया मू उद्देश्य ज्वनाः थुगु कासा यायेत्यंगु खः । ग्वसाखलकं धाः कथं वइगु वैशाख १ व २ गते मध्यपुर थिमि इलाकाय् जुइगु बिस्काः जात्राया किपा कयाः ३ व ४  तकया दुने bisketjatra2014@gmail.com इमेलय् व्छयाः कासाय् ब्वति कयादी फइ । थुकिइ दुहांवःगु किपा मध्य दक्कले बांलाःगु फोटो ल्ययाः निम्हेसित सिरपा बिइगु जूगु दु । थुकिइ निर्णायक पुचःपाखें छम्ह व फेसबुकय् दक्कले अप्वः लाइक वःगु छम्ह यानाः निम्ह फोटोग्राफरतय्‌त सिरपा बिइ । नेपालमण्डल डट कम थुगु कासाया मिडिया पार्टनर खः ।,http://www.nepalmandal.com/content/20023.html
मचातयत मां भाय् स्यनेगु संस्था नीस्वन ,"Posted on Mon Jun 2, 2014  8:01 am NST","थः मचातयत मांभाय ल्हाकेगु ताः तया: थिमिइ च्वंपिं म्ह्यायमचात जानां छगू न्हूगु संस्था स्वनेगु ज्या जूगु दु । यें, यल, ख्वप, थिमी, नगदेश, बोडे व मेमेगु थासय् इहिपा जुया वंपिं म्ह्यायमस्त जानांं उगु संस्था स्वनेगु ज्या जूगु खः । भाषा सेबी भाजु गणेशराम लाछिजुया पहलय् वंगु शनिवाः जूगु मुँज्यां 'म्ह्यायमचा गुथि'या नामं संस्था दयेकूगु खः । संस्थाया छ्गू ज्यासना पुचः नं नीस्वनेगु ज्या जुल । उगु ज्यासना पुचःया नकिंलय् मयजु सुबर्ण प्रजापति (महर्जन), यल,  न्वकू सुर्ज लक्ष्मी प्रजापति, थिमी,  छ्याञ्जे मयजु अनिता प्रजापति (साहु खलः), बोडे,  ल्यू छ्याञ्जे मयजु निर्मला प्रजापति (धेके), बोडे,  दांभरिं मयजु भुबनेस्वरी प्रजापति, न्हूलँ, थिमि, च्वनादीगु दुसा मूदुजः कथं मयजु रत्नकेशरी लाछि, थिमी,  मयजु प्रिती माया प्रजापति, न्हूलँ, थिमी,  मयजु जगत लक्ष्मी प्रजापति, यें,  मयजु पन्च लक्ष्मी प्रजापति, हाडी गां च्वनादीगु दु । उगु हे मुँज्यांं कोष स्वनेयाया लागि छगूत्या लख दां नं मुनेगु ज्या जूगु खः । मचातयसं थःगु मांभाय् ल्हायेगु त्वःताः हया च्वंगु खं यानां चिन्तित अभिभाबकतयसं थः मचातयत मेगु भायया लिसें थःगु भाय् नंं स्यनांयनेगु पहल यायेगु अभियान न्ह्याकेगु खँ धाःगु दु ।",http://www.nepalmandal.com/content/20046.html
मेहेन्दी च्वयेगु कासा जुइगु ,"Posted on Wed Jul 16, 2014  11:52 am NST","नेपालय् न्हापां खुसिइ ल्हाःतय् मेहेन्दी च्वयेगु कासा जुइत्यंगु दु । कुपण्डोलया जुम ब्यूटि पार्लरपाखें थ्वहे श्रावण १५ गते थुगु कासा जुइत्यंगु खः । थुगु कासाय् ब्वतिकाःपिंपाखें ल्ययाः न्हापा लाःम्हेसित न्याद्वः तका नगद व गिफ्ट ह्याम्पर, ल्यूलाःम्हेसित स्वद्वः तका नगद व गिफ्ट ह्याम्पर अथे हे लियांल्यू लाःम्हेसित निद्वः तका नगद व गिफ्ट ह्याम्पर बिइगु खँ थुगु पार्लरया प्रोप्राइटर जुनु चक्रधरं नेपालमण्डलयात कनादीगु दु ।",http://www.nepalmandal.com/content/20086.html
स्यस्यः समाजं सत्यमोहन जोशीयात हन ,"Posted on Wed Sep 24, 2014  10:28 am NST","स्यस्यः समाज यलया तःजिगु मुनां संस्कृतिविद् डा. सत्यमोहन जोशीयात हंगु दु । वय्कलं देशया कला, संस्कृति, पुरातत्व लगायत साहित्यिक ख्यलय् यानादीगु योगदानयात कदर यासें थुगु विशेष सम्मान पत्र लःल्हाःगु खः । सम्मान पत्र लःल्हाना कयादिसें जोशीें मांभाय् न्ववाये मफुसा संस्कृति मम्वाइगु खँ कनादिल । उगु मुनाय् ज्यापु समाज यलया नायः मंगल महर्जनं दक्व जातिलिसे समन्वय यानाः थीथी समस्या समाधानया लागि पहल यायेगु प्रतिबद्धता क्यनादिल । अथेहे यलया प्रमुख जिल्ला अधिकारी शसि शेखर श्रेष्ठं जातीय संगठनतय्सं आत्मियता व आत्मविश्वास अप्वयेकीगु खँ न्ह्यथनादिल । नेवाः समुदायया सामाजिक आर्थिक विकासलिसे परम्परागत कला, संस्कृति व भाषा म्वाकेगु उद्देश्यं वंगु दँय् स्यस्यः समाजया पलिस्था जूगु खँ संस्थाका नायः प्रा.डा. केदारलाल श्रेष्ठं कनादिल ।",http://www.nepalmandal.com/content/20188.html
मूलयात ग्वाहालि लःल्हात ,"Posted on Tue Aug 5, 2014  10:09 am NST",मानवीय ग्वाहालिया भावनायात संस्कार दयेकेगु आज्जुं नीस्वंगु थोपा थोपा अभियानं साहित्यकार माधव मूलयात २५ द्वः तका आर्थिक ग्वाहालि लःल्हाःगु दु । साहित्यकार मूल छुं ला न्ह्यःनिसें ज“लास्ये“ ल्वचं पीडित जुयाः वासः याकावयाच्वनादीगु दु । थोपा थोपा अभियानया प्रमुख सुजीव बज्राचार्यया संयोजकत्वय् थौं सुथय् वय्कःया छे“य् वनाः उगु ग्वाहालि लःल्हासें स्वास्थ्यलाभया कामना याःगु खः । उगु अभियानं लय् लय्पतिकं ग्वाहालिया भावना दुपिं मनूतय्पाखें स्वेच्छिकरुपय् ग्वाहालि मुंकाः वयाच्वंगु दु । अभियानं आर्थिक वर्ष २०७० माघनिसें २०७१ असारतक मुंगु उगु ध्यबा साहित्यकार मूलयात बीगु निर्णय याःगु खः । वय्कःयात अभियानया दुजः पुरु श्रेष्ठं ग्वाहालि दां लःल्हानादीगु खः ।,http://www.nepalmandal.com/content/20103.html
लक्ष्मीदास मानन्धरयात ब्रायण्ड लिडरसीप ,"Posted on Sat Aug 3, 2013  10:40 pm NST","साल्ट टे«डिङ कर्पोरेशनया नायः लक्ष्मीदास मानन्धरयात सिएमओ एसियापाखें ‘ब्रायण्ड लिडरसीप’ सिरपाः लःल्हाःगु दु । उगु सिरपाः छुं संगठनय् थःगु दृष्टि, प्रतिभा, क्षमता व विवेकं नेतृत्व व व्यवस्थापन सीपय् ह्यूपाः हयेत व ठोस प्रतिफल कायेत विशिष्ट पेशाकर्मीयात बीगु याइ । छुं ई न्ह्यः सिंगापुरय् जूगु छगू ज्याझ्वलय् वय्कःयात सिएमओ एसियाया आरएल भाटियां उगु सिरपाः लःल्हानादीगु खः । विशेषतः आयोडिनयुक्त चिया मीगु ज्याया व्यवस्थापन यानाः नेपालय् आयोडिनया म्होतिं जुइगु ल्वय् नियन्त्रणय् विशिष्ट योगदान बीगुलिं वय्कःयात उक्त सिरपाःया निंतिं ल्यःगु खः । नेपाल आयोडिनयुक्त चि ९० प्रतिशत स्वयां कम जनसंख्यां उपयोग याइगु देसय् लाः ।",http://www.nepalmandal.com/content/19715.html
ताया: मचा: प्याखँ धेंधेंबल्ला क्वचाल ,"Posted on Sat Aug 24, 2013  8:59 pm NST","दँय्दसं न्ह्यानाच्वंगु तायाः मचाः महोत्सव धेंधेंबल्ला शनिवाः क्वचाःगु दु । नेवाः खलः कास्कीया आह्वान कथं गोपालजी मन्दिर सेवा समिति व रामकृष्ण टोलया मंकाः ग्वसालय् थुगु तायाः मचाः महोत्सव धेंधेंबल्ला जुगू खः । मुक्कं २५गू त्वाःया ब्वति दुगु उगु महोत्सव संस्कृतिक जगेर्ना यायेगु ताःतुना न्ह्यानाच्वंगु खः । थुगु तायाः मचाः प्याखँ सांगीतिक लय् व तालय् प्याखँ ल्हुइगु खःसा प्याखँनय् प्यम्ह परी व छम्ह जोकर दइगु खँ भाजु प्रकाश पालिखें नेपालमण्डलयात कनादीगु दु । मंगलदास माकजुया नायसुई न्ह्याःगु थुगु महोत्सवय् मुपाहाँ कथं नेवाः देय् दबूया नायः भाजु नरेश ताम्राकार, पाहाँ कथं प्रकाश पालिखे व देय् दबूया मूछ्याञ्जे रजनी मिलाया ब्‍वति दुगु खः ।",http://www.nepalmandal.com/content/19763.html
पोर्टल्याण्डय् नेवाः संस्कृति सम्वन्धी न्वचु ,"Posted on Wed Aug 21, 2013  1:26 pm NST",अमेरिकाया ‌‌ओरेगन राज्यया पोर्टल्याण्डया नृत्यमण्डल महाविहारय् शनिवाः नेवाः संस्कृति सम्वन्धी न्वचु ज्याझ्वः क्वचाःगु दु । उगु न्वचु भाजु दया शाक्यं बियादीगु खः । पश्चिमी समाजय् नेवाः पहिचानया मू विषयय् केन्द्रीत जूगु उगु न्वचु ज्याझ्वलय् नीम्ह मल्याक मनूतय्‌सं ब्वति काःगु खः । ज्याझ्वलये् अन्तय् नेवाः बेलि नकूगु खः ।,http://www.nepalmandal.com/content/19755.html
लायन्स क्लव अफ काठमाडौं विशालबजारया सचिवयात बधाइ ज्ञापन ,"Posted on Tue Aug 27, 2013  6:04 am NST",लायन्स क्लव अफ काठमाडौं विशालबजारया सचिव पदय् नेवाः जागरण मञ्चया उपाध्यक्ष अमृत ताम्राकार पदस्थापन जूगुलिं मञ्चं बधाई ज्याझ्वः ग्वसाःग्वःगु दु । उगु ज्याझ्वलय् लायन्स क्लव अफ काठमाडौं विशालबजारया पूर्व अध्यक्ष सुनिल तुलाधरलिसें विशालबजारया यक्वं पदाधिकारीपिं थ्यंगु खः । मञ्चया अध्यक्ष सुजीव बज्राचार्यया सभापतित्वय् जूगु उगु ज्याझ्वलय् नेपाल फाइनान्स कम्पनी संघया अध्यक्ष राजेन्द्रमान शाक्यलिसेंयापिसं वय्कःयात भिंतुना बियादिसें । लायन्स क्लव अफ काठमाडौं सामाजिक भावनां ज्या याइगु संख्या जूगु धासें नेवाः समुदाय दथुइ लायन्स क्लवलिसे जानाः ज्या यायेफइगु विचाः न्वचुमिपिसं तयादीगु खः ।,http://www.nepalmandal.com/content/19768.html
असंया लँ इलय् हे दयेकेत महानगरपालिकाया ध्यानाकर्षण ,"Posted on Tue Aug 27, 2013  6:07 am NST","येँ महानगरपालिकाया कार्यकारी अधिकृत लक्ष्मण अर्यालयात थौं कामपा ३०, २७ व २५ वडाया स्थानीय जनतां नाप लानाः असंनिसें केलत्वाःतक ल्वहतं सीगु ज्या याकनं क्वचायेकेत इनाप यासें ध्यानाकर्षण र्पा लःल्हाःगु दु । कामपा ३० वडाया पूर्ववडाध्यक्ष चिनियामान बज्राचार्य व नेवाः जागरण मञ्चया अध्यक्ष सुजीव बज्राचार्यया नेतृत्वय् वंगु प्रतिनिधि मण्डलं इन्द्रजात्रा छवाः न्ह्यः हे उगु लँय् ल्वहतं सीगु ज्या क्वचायेके मफत धाःसा उकिं जन आक्रोशया जिम्मेवारी स्वयम् महानगरपालिकाया जुइगु धाःगु दु । महानगरपालिकाया कार्यकारी प्रमुखयात लःल्हाःगु ध्यानाकर्षण पतिइ सच्छिं मल्याक स्थानीय जनतां ल्हाःचिं तयातःगु दु । ध्यानाकर्षण पतिइ येँ महानगरपालिका ३०, २७ व २५ वडा क्षेत्रय् च्वंगु असन, बालकुमारी, मच्छिन्द्र बहालतकया मूलँय् महानगरपालिकां ल्वहतं सीगु ज्या न्ह्याकूगुली लच्छिं मयाक्क न्ह्यःनिसें समस्या भोगय् यानाच्वंगु व येँयाःया यःसिं सालेगु व कुमारी खः सालेगु दिंतकं न्ह्यःने वयाच्वंगुलिं युद्धस्तरय् याकनं ज्या क्वचायेके माःगु धाःगु दु । लिसें लखौं लँजुवाःत न्यासि जुइगु असं केलत्वाः लँ ध्याचःदनाः लँजुवाःतय्त तसकं समस्या जुयाच्वंगु, उगु लागाया व्यवसायय् तकं थुकिं तसकं नकारात्मक लिच्वः लाकूगु धाःगु दु । ध्यानाकर्षण पतिइ महानगरपालिकां उगु ज्यायात गम्भीरतापूर्वक कयाः येँयाः न्ह्यः उगु ज्या क्वचायेकेगु निंतिं सम्बन्धित निकाययात आवश्यक निर्देशन बीत तकं इनाप याःगु दु ।",http://www.nepalmandal.com/content/19769.html
गैर नेवाः समुदायं न्ह्याकाच्वंगु लाखे प्याखं ,"Posted on Wed Sep 11, 2013  4:15 pm NST","लाखे प्याखंयात ताः ई न्ह्यवःनिसें नेवाः समुदायया मौलिक प्याखं कथं कयाच्वंगु दु । तर पर्वत जिल्लाया शंखरपोखरी गाविसय् धाःसा ताः ई न्ह्यःनिसें हे लाखे प्याखं स्थानीय दलित समुदायं चले याना वयाच्वंगु दु । थःपिनि उगु लाखे प्याखं थःपिसं सिउसानिसें हे आः तकं नियमित कथं चले यानाः वयाच्वनागु खँ स्थानीय दलबहादुर परियारं कनादिल । न्हापानिसें हे थःपिंथाय् सनेह बाजं पुइगु चलन दुगु व लाखेचौर धइगु कथं छगू चौर नं दुगु न्ह्यथनादिसें वय्कलं लाखे प्याखंयात नेवाःतय् मौलिक प्याखं खः धइगु खँ थःपित नं स्वीकार दु, अथेसा उगु लाखे प्याखं धाःसा थुगु लागाय् थःपिसं न्हापानिसें हे चले यानावयागु खँ नं कनादिल । मुक्कं दलितत जक च्वनाच्वंगु गामं पित हइगु उगु प्याखं शंखरपोखरी सदरमुकामय् धाःसा लिपा जक हयेगु चलन दुगू खः । थ्वयां न्ह्यः लाखे चौर जःखः उगु प्याखं न्हिच्छिं हुइकी । अन उगु प्याखं हुलेत झिम्ह झिंनिम्ह प्याखंम्वःत न्हापा हे तयार जुयाच्वनी । पालंपाः उपिं लाखे जुयाः प्याखं हुली । राक्षश कथं नालातःम्ह उम्ह लाखे जुइम्ह मनूयात थ्वँ, अय्ला त्वंकाः बौ पाः छायाः अनंनिसें हे वसः तिइकाः पित हइगु खः । नेवाःतय् लाखे थें हे चमर व ख्वाःपाः नापं घाजि वसः पुइकाः लाखे पित हइ । उम्ह लाखे आः धाःसा शंकरपोखरी सदरमुकाम त्रिभुवन उच्च माविया चौरय् हयाः हे न्हिच्छि हुइकाः जक गामय् थत यंकेगु चलन दु । राक्षश कथं नालातःम्ह थुम्ह लाखेयात हिजे याइम्ह चुंपाक वा झ्यालिंचा धाःसा मदु । थाय् थासय् लाखे नापं प्याखं हुलिपिं मेम्ह प्याखंम्वः नं व्यवस्था यानाः नेवाःतय्सं थ्व प्याखं चले यानाः वयाच्वंगु दु । तर थाय् कथं उमित झ्यालिंचा, चुंपाकःचा आदि नामाकरण नं यानातःगु दु । ओखलढुंगाय् निम्ह लाखे नापं हुलिपिं च्याम्ह झिम्ह थ्व चुंपाकःतय्त फुसु्रंगे धइगु चलन दु । उपिं भचा रंग न ढंग कथं ला लाथें प्याखं हुली । पर्वतय् हुइकीगु थ्व लाखे प्याखं न्हापा नेवाः समुदायं हे थःपिंथाय् दुत हःगु खयेफु धयादिसें स्थानीय दलित समुदाय दुनेया ल्याय्म्हत संस्कृति धइगु सुयागुं क्वसः मखु, थःपिंत उगु प्याखं यल जुइ व प्याखं थःपिसं नाला चले यानावनजुइ धयादी । बंसजं छु यानाच्वन थःपिसं नं उकिया हे जक अनुकरण यानाः वयाच्वनागु कनादीम्ह दलबहादुरया कथं पुर्कोट धइगु गढय् आः नं लाखेचौर दनिगु व अन छगः ल्वहँतय् लाखेया पूजा जुयाच्वंगु नं कनादिल । न्हापा न्हापा थापाठानाया नेवाःतय्सं नं शंखरपोखरी नापं थःपिंथाय् थुकथं लाखे प्याखं हुइकेत हयागु सियागु कनादिसें वय्कलं थःपिंथाय् लाखेया नामं जग्गा नं दुगु खँ कनादिल । न्हापा तीजया इलय् हे फलेवासनिसें म्याग्दी तकं सल ब्वाकीगु चनल नं दुगु न्ह्यथनादिसें स्थानीय हिरा थापां म्ये कासा जुइगु व गाविसया चौरय् म्ये हाला मनोरञ्जन यायेगु चलन धाःसा लिपा हे जक दुगु खँ कन । न्यय्दँ ख्वीदँ न्ह्यःनिसें हे जक थथे सदरमुकाम शंखरपोखरी चौरय् लाखे हयाः प्याखं हुइकेगु चलन दुगु खः धयादिसें दलित व प्याखं क्यनेत वःपिं समुदायं न्हापा न्हापा थःपिंथाय् सुख दुःखया म्ये हालेगु चलन दुगु खःसा आः लाखे प्याखं हे मू आकर्षा जूगुलिं मेगु थासय् स्वयां बांलाक लाखे प्याखं क्यनेगु जूगुलिं मनूत नं थीथी थासं स्वयेत वयेगु यानाच्वंगु खँ कनादिल । आः नं फलेवास, थापाठाना नापं लिक्क लिक्कया गामं थन वयाः तीजकुन्हु जुइगु थ्व दलित समुदायं क्यनीगु लाखे प्याखं स्वयेत वइपिनि भीड खनेदु । तर स्थानीय थापाठाना गाविसया नेवार गुथिया नायः अशोककुमार श्रेष्ठं धाःसा थःपिनि थासं हे खुया यंकूगु ख्वाःपाः व वसः छ्यलाः थ्व प्याखं क्यनाच्वंगुलिं थ्व ऐतिहासिक व परम्परागत प्याखं धाःसा मखुसें व मनोरञ्जनया निंतिं जक ज्या मदुपिं ल्याय्म्हतय्सं थः यस्सें सुरु याःगु प्याखं याःगु खँ कनादिल । पर्वतया सदरमुकाम कुश्मा नापं पर्वत जिल्लाया थीथी नेवाः बस्तीइ नं लाखे प्याखं क्यनेगु चलन दु । तर ताः ई न्ह्यःनिसें शंखरपोखरीया लिक्कच्वंगु नेवाः गां थापाठानाय् धाःसा ल्वापू जुयाः बन्द जुयाच्वंगु लाखे प्याखं आः तकं पिमदंनि ।",http://www.nepalmandal.com/content/19789.html
पर्वतय् न्हानाच्वंगु नेपालभाषा कक्षा (यात्रा संस्मरण) ,"Posted on Thu Sep 12, 2013  4:24 pm NST","नेवाः देय् दबूपाखें थीथी जिल्लाय् नेवाः समुदाययात नेपालभाषा व नेपाल लिपि स्यनेगु झ्वलय् जि वंगु भाद्र ८ गते येँय्नं पर्वतया थापाठाना गाविस थ्यंकाः । पश्चिमाञ्चलया हे सदरमुकाम कास्की जिल्लाया पोखरां अथेहे ५० किलोमिटरति तापागु थ्व थापाठाना गां न्हापा मुक्कं नेवाः समुदायया वसोवास दुगु थाय् खः । आः धाःसा नेवाः जातिया ल्याय्म्हत विदेशय् वनाः ज्या याःवनेगु नापं थीथी कारणं सदरमुकामपाखे बिस्तापित जुजुं वनाच्वंगुलिं थन म्हो हे जक नेवाः समुदाय दु । नां थापाठाना जूसां थन आः नं अप्वः नेवाःतय् हे जक बसोबास दु । छगू इलय् थन नेवाःत नेवाः भाय् ल्हाये सःगु खःसां न्हूगु पुस्तां कुतः मयाःगुलिं आः धाःसा नेवाः भाय् ल्हाइपिं शुन्य थें जुयाच्वंगु दु । ल्हाये सःपिं बुराबुरीतय्सं नं थःपिनि भाय् मल्हाः । भाषा कक्षा कायेत येँय्नं याकचा माइक्रो बसय् च्वनाः पोखरा पृथ्वी चोक थ्यंकाः नेवाः देय् दबूया नायः नरेश ताम्राकारयात स्वापू तयाबलय् वय्कः अन हे च्वंगु राधाकृष्ण त्वालय् जुयाच्वंगु सापारु महोत्सवय् पाहाँ कथं झायाच्वनादीगु सिइदत । जित नापलायेत धाःसा थापाठाना गाविसया हे नेवार गुथिया नायः अशोककुमार श्रेष्ठ अन थ्यंकाझाल । वय्कः नापं जि राधाकृष्ण त्वालय् थ्यंकाः अनं नायः नरेश ताम्रकार व महासचिव रजनि मिलायात नापालानाः जिं ओखढुंगाय् च्वनागु इलय् अनं पिथनागु नुगः दुनेया मि नांगु लघु उपन्यास छगू छगू दोहलपा बिया । अनं जिपिं थापाठानाया लागिं मेगु गाडीं वनाः । केन्द्रीय अध्यक्ष नरेश ताम्रकारयाय् जनजाति महासंघय् जरुरी मिटिंग लानाः भाषा कक्षाया उलेज्याय् थ्यंके मफुत । थः हे प्रशिक्षक जुयाः थःहे मूपाहां कथं जिं कक्षाया उलेज्या याये धुंकाः थनया चण्डेश्वरी व थापाठाना मावि यानाः निथाय् निगू हे इलय् कक्षा चले जुयाच्वंगु दु । छगू छगू कक्षाय् पीम्ह न्यय्म्हति प्रशिक्षार्थीत वयाच्वंगु दु । ख्वपया हे कालिगढत थन वयाः दयेकूगु न्ह्यइपुगु देगः चण्डेश्वरी देगः नापं दयेकातःगु सतलय् सुथय् ७ बजेनिसें ८ः३० बजेतक कक्षा न्ह्याइ । अन स्कूल ब्वनीपिं विद्यार्थीत अप्वः वयेगु यानाच्वंगु दु । जि थः हे च्वनागु अशोककुमारया काय् दिपेश व म्ह्याय् दीपशिखां जित चिया हे त्वने मलाकं वनेनु कि वनेनु धकाः पिउ वयाच्वनी । उकिं नं उपिं भाषा प्रति गुलि अनुरागी खः धइगु क्यं । जित हे ब्वना यंकूम्ह अशोककुमारं धाःसा छुं ई लिपा कक्षा काये खनाच्वंगु मदु । समाजसेवा व थःगु निजी व्यवसायय् व्यस्त जुयाः गब्लें कुश्मा गब्लें पोखरा थ्यनाच्वनीम्ह वय्कलं मेमेगु संस्थाय् नं ई बियेमाःगु जुयाः जिनापं ब्वने धाःसा खनाच्वंगु मदु । अथे खःसां थः भौ रेखा श्रेष्ठ मानन्धरयात व म्ह्याय्चापिं दृष्टि व प्रतिक्षायात नं नियमित कक्षाय् वनेत घ्वासा बियाच्वंगु दु । सुथय् बविता, रविना, अप्सरा, अन्जन, निर्मला, सुन्दर, अर्जुन, सजिना, अविरल, श्याम नापं आपालं नेवाः समुदायं वःपिं श्रेष्ठ थरी नेवाःतय् न्ह्यसः लिसः व सहलहं घौत्या ई वंगु चाइ हे मखु । खुल्ला सतलय् ह्वाइबोर्डया व्यवस्था यानाः कक्षा चले जुयाच्वंगु दु । अन गाविसया डेक्स हयाः सेवा प्रदान यानातःगु दुसां मेच मदुगुलिं थः थःगु छेँय्नं मुढा हयाः फ्यतुइगु यानाच्वंगु दु । उलेज्या नं थन हे जूगु जुयाः न्हापां थन हे जक कक्षा न्ह्यानाच्वंगु खःसा छवाः लिपानिसें जक थापाठाना माविइ बहनीया कक्षा चले जुयाच्वंगु दु । थापाठाना गाविस न्यंकंया ५० परिवारया सच्छिम्ह मनू सहभागी जुयाच्वंगु थुगु कक्षाया बहनीया कक्षाय् वइपिं बिक्रम, सुन्दर, दीपशिखा, शिक्षिका, अन्जन व वया थः निनिपिं नापनापं वयाः छेँय् नं नेवाः भाय् ल्हायेगु कुतः याइगु इलय् कक्षा कयागुया सन्तुष्टि हे मुगु जुयाच्वनी । स्कुलय् छुं जुयाः पुस्तकालयय् अलमल जुयाः वा मेगु ज्याय् तःक्यनाः स्कलय् लिबाइगु इलय् छेँय् हे लिहाँ मवंसें स्कुल डेसय् हे सनिलय् न्ह्याइगु नेपालभाषा कक्षाय् च्वनीपिं विद्यार्थीत नं दुगुलिं थ्व कक्षाय् थःपिं त्वफिइ धकाः विद्यार्थीत गुलि सम्बेदनशील जुयाच्वंगु दु धइगु क्यं । सनिवाः पतिकं गब्लें नेपालभाषां दयेकातःगु फिल्म स्वयेगु, गब्लें कुश्मा बजार व शंखर पोखरीया भ्रमण, अले गब्लें देउराली दाँदाँया भ्रमण यानाः नं विश्व बाल दिवसया लसता साहित्य गोष्ठी न्यायेकेगु, सिद्धिदास महाजुया बुदिं हनेगु थेंज्याःगु नियमित थप अतिरिक्त क्रियाकलापं नेपालभाषा कक्षा तसकं हे तालानाच्वंगु तायेकेमाः ।",http://www.nepalmandal.com/content/19792.html
अमेरिकाय् येँयाः पुन्हि हनीगु ,"Posted on Fri Sep 13, 2013  1:02 pm NST",नेवाः अर्गनाइजेशन अफ अमेरिकाया ग्वसालय् थ्व हे सेप्टेम्वर २२ आइतवाः स्वकःगु खुसिइ येँयाः पुन्हि न्यायेकीगु जूगु दु । मेरिल्याण्डया ब्लाय्‌कहिल रिजनल पार्कय् जुइगु उगु ज्याझ्वलय् सम्हय् बजिलिसे पुलुकिसि व लाखय् प्याखं नं न्ह्यब्वइगु धाःगु दु । नेवाः अर्गनाइजेशन अफ अमेरिकापाखें अमेरिकाय् नेवाः संस्कृति म्वाकेगु व न्ह्यब्वयेगु थीथी ज्या याना वयाच्वंगु दु । (किपा - अर्गनाइजेशनं थगुने हंगु येँयाःपुन्हि ज्याझ्वलय् ब्वःगु सम्हय् ब्व),http://www.nepalmandal.com/content/19794.html
जनबहाःद्यःया न्हवं ,"Posted on Sun Jan 20, 2013  7:36 pm NST",येँया केलत्वाःया जनबहालय् बिराजमान जुयाबिज्याम्ह लोकया उद्धारक लोकनाथ तथा जनबहाःद्यःया न्हवं शनिवाः जनबहाःया महास्नान मण्डपय् तःजिक क्वचागु दु । थुगु महास्नानया ज्या न्ह्यः गुर्जु तेजरत्न बज्राचार्यं बिधिवतरुपं पूजाआजा याना बिज्यागु खः । न्हवंया झ्वलय् आपालं भक्तजनपिनिगु उपस्थिति दुगु खः । थुगु न्हवंया झ्वलय् येँया लाय्कुमारीमाजुं नं स्वःबिज्यागु खः ।,http://www.nepalmandal.com/content/19378.html
पर्वतया नेवाः समुदाय ,"Posted on Fri Sep 20, 2013  7:08 pm NST","पर्वतय् नेवाः समुदायगनं गब्ले वयाःबसोवास न्ह्यात धइगु खँमामं वनेबलय् थौं स्वयाः स्वसःदँन्ह्यःख्वपं राजबीर व भाजुबीर नांया निम्हदाजु-किजापिं न्हापां थनवयाःच्वँवःगु खनेदु । ब्यापार व व्यवसायया झ्वलय् ख्वपं थन वःपिं हाडा परिवारया थ्व निम्हदाजु-किजापिंपाखें हे पर्वतय् नेवाःतय् बसोबास न्यनावंगु खनेदु । आः नं थ्वहे राजबीर व भाजुबीरया सन्तान कथं थनया नेवाः समुदायं थःपिंतकयातःगु दु । पर्वतया सदरमुकाम कुश्मां अथेहे निघौ च्वय् लाःगु थापाठाना गा.वि.स दक्कलय् पुलांगु पर्वतया नेवाः बस्ती खः। अन हे ता ई तकच्वनाःथ्व हाडा परिवारया निम्हदाजु-किजां हटिया लागाया तथःपिनि व्यापारिक क्रिया स्थल दयेकावन । राजबीरया सन्तानंला अन हे हटिया धकाःबजार न्ह्याका यानाः थःपिनिअलग्ग थाय्बाय् दयेकाच्वन ।  भाजुबीर धाःसा अनं नं बाग्लुङ जिल्लाय् वनाःच्वँवंगु खनेदु । आः नं बाग्लुङया रातोमाटो, हटिया व फुर्कोटय् च्वंपिं नेवाःतय् स्वापु थ्वहे थापाठानाया नेवाः समुदायनापं जक दु । थापाठाना गाविसय् लाःगु थुगु नेवाः बस्तीइ मुक्कं नेवाःतय् हे जक छेँ दु । थन वनेत सदरमुकाम कुश्मां अलग्ग त्वाथगयाःवनेमाः । सुं छम्ह मनू जकपिनं वःसां वंसां छेँखापतिकं उम्ह मनूयात खने दइगु कथं सामरिक महत्वं जाःगु कथं दयेकातःगु थ्व नेवाः बस्तीइ वनेत न्ह्याथासं वंसां त्वाथ गयेमाः । अन वने हे जकवनीपिं जक थ्व थासय् तक थ्यंके फइगु यानातःगु दु । भाजुबीरया सन्तानतलिपा वनाः स्याङजाया दार्सिङ, लामाचौर व कास्की पोखराय् नं च्वँवन । अथेहे बाग्लुङ, बुटवल तकं न्यनावन । आः नं ख्वपयातःपुखूयात कूलपूजा यायेगुथाय् कथं नालातःपिं महा भैरवीपूजा यायेपिं हाडा परिवारया थ्व नेवाः समुदायं थःपिंत मुक्कं भाजुबीरया सन्तान तायेकाच्वंगु दु । मेखे राजबीरया सन्तान तधाः सादमौली, कन्चनपुर, बर्दिया, बाँके, नवलपरासी, येँ व पोखराय् तकं न्यनावंगु खनेदु । उपिं नं बारम्बार थःकूल मालेत ख्वपय् वयेगु यानाच्वंगु दु । पर्वतया थापाठानाय् धाःसा काश्यप, मान व आयु गोत्रया नेवाःतय् बसोबास दु । थःगु हे गोत्रयाबाहेक मेपिं नापं उमि ईहिपा यायेगु चलन नं यानाच्वंगु दु । वंशावलीमालेत बारम्बार ख्वप वनीपिं थापाठानाया नेवाः समुदायं ख्वपया चण्डेश्वरी यानमूनाकयाःथःपिनि बस्तीया च्वय् लाक छगः आकर्षण चण्डेश्वरी देगः नं दयेकूगु दु । उगु देगःदयेकेत ख्वपंहे थन कालिगढत स्वलाच्वनावंगु खः । नेवाः बस्ती दुने न्हापाबहनी जुइवं छेँखां पतिं मनूतवयाः छथाय् च्वनाःभजनहलेगु, पिलिचाय् च्वनाः सुख दुःखया खँ ब्याकेगु व मुक्कं नेवाःभाय्सं हे थःपिंतजुयाच्वंगु पीरमर्काया बारे खँ तयेगु चलनदुगु खः । आधुनिक सञ्चार माध्यमया प्रभावं थ्व चलन बन्द जुया च्वंगु दु । सार्वजनिक ज्या यायेमाःसां गुथि मुनेमाःसां थथे नेवाः समुदायया मनूत छथाय् च्वनेगु चलनयातआः नं अनया न्हूपिं नेवाः समुदायं हाकनं न्ह्याकेमाःगु अनुभूति यानाः च्वंगु दु । परम्परागत शैलीं चले जुयाच्वंगु सापारु व हिले जात्राया अवशेष दुसां थन कृष्ण जन्म अष्टमिं कृष्ण द्यःयात पूजा याना चाहिकेगु हे नेवाःतय् मू जात्रा खः । मुक्कं हिन्दू धर्म हे जक हनाच्वंपिं थनया नेवाः समुदायं मोहनि व स्वन्ति हना च्वंसां खय् बंम्हुतय् प्रभावय् लानाच्वंगु दु । इहि व बारा तयेगु चलनदुसां कय्तापूजायायेगु चलन धाःसा सदरमुकाम कुश्माय् जक दु । मोहनिं पर्वत् सदरमुकामं निघौ च्वय् लाःगु थाय् कोटय् बली प्रथा चले जुइ । नापं देउरालीया श्री ठहरे देउराली मथय् नं बाहाँ स्यायेगु चलन दु । नेवाःत कुश्माबजार बाहेक नं फलेबास, मुरुकुवा, खानीगाउँ व देवीनं स्थानय् दु । तर थनया शंखरपोखरी गामय् नेवाःतय् पुसा हे मदु । अथेनं अन नेवाःतय् मौलिक प्याखं लाखे प्याखं धाःसा स्थानीय दलित समुदायं परम्परागत कथं चले हे यानाच्वंगु दु । फलेबास नेवाःतय् सघन बस्ती दुगु थाय् खः गुगु मुरुकुवा, खानीगाउँ व देवीस्थान गाविसया संगम स्थल खः । थनया निजाकोट धाःसा शंखरपोखरी, थापाठाना व भंगाराया नं केन्द्र खः । कुश्मा बजार धाःसा हाल गुप्तेश्वर गाविस अर्न्तर्गत लानाच्वंगु दु । नेवाःत व्यापारया झ्वलय् पिने वनेगु चलन अप्वगुलिं न्हापा न्हापा चले जुयाच्वंगु नेवाःतय् जात्रा पर्व हे आःचले जुइ मफयाच्वंगु खँ नेवार गुथि थापाठानाया अध्यक्ष अशोककुमार श्रेष्ठं कनादिल । न्हापा थन थीथी गामं भीड हे खाक लाखे प्याखं व कृष्ण देगःयात चाहिकीगु स्वयेत वइगुलि ता ई न्ह्यःनिसें लाखे प्याखं हे पिदने मफयाच्वंगु व कृष्ण द्यः चाहिकेगु ज्या नं थःपिसं करंकरं जक यानाच्वंनागु खँ वय्कलं कनादिल । थःपिनि छेँय्नं हे पिथनिगु थापाथानाया उगु कृष्ण द्यःथःकिजापिं निम्हं भारतीय सेनाय् लानाच्वंगु, थःअबुंया खुम्हं किजापिं पिने लानाच्वंगु व नेवाःत फुक्कं जागरुक मजूगुलिं प्रजातन्त्र वये धुंका झन जक स्यनाच्वंगु खः । थुकथं नेवाः बस्ती दुसां नेवाःभाय् व संस्कृतिं भचा तापाका च्वंपिं पर्वतया नेवाः सामुदायं आः राजधानी नापं स्वापू तयाःथःपिनि भाषा, संस्कृति व संस्कार ल्यंकेगु अभियान धाःसा न्ह्याकाच्वंगु दु ।",http://www.nepalmandal.com/content/19802.html
ह्युमतय् ३६५ म्ह मस्तय्त कुमार पुजा ,"Posted on Sat Feb 16, 2013  1:55 pm NST","ह्युमत मिसा पुचःया ग्वसालय् ३६५ म्ह मस्तय् कुमार पुजा शनिवाः ह्युमतय् याःगु दु । सिथि द्यः अर्थात कुमार पुजा परम्परानिसें न्ह्याका वयाच्वंगु धर्म संस्कृतियात निरन्तरता बिया लःया महत्व व संरक्षण यायेगु बारे जनचेतना अभिवृद्धि यायेगु कथं पुजा ज्याझ्वः न्ह्याकूगु खँ ग्वसाः खलकं धाःगु दु । नापं  पर्यटकीय दृष्टिकोणपाखे नं चर्चित ऐतिहासिक, सांस्कृतिक व धर्मिक क्षेत्र दुगु ह्यूमत टोलया महत्वबारे जनमानसय् चेतना अभिवृद्धि यायेगु अभिप्रायं थुगु कुमार पुजा यानागु खँ धाःगु दु । थुगु कुमार पुजा यायेया निंतिं न्हूघः व किलागःया सिथि द्यःया थाय् बाजं थाना वना पुजा आजा यानाः  ३६५ म्ह मस्तय्त तकं दर्शन याकेगु ज्या जूगु खः । उत्साह जनकरुपं ह्याकूगु थुगु कुमार पुजाय् आपालं भत्तजनपिंसं थःथःगु आस्थाकथं मस्तय् थीथी सामग्री नं देछाय्गु ज्या याःगु खः । नेपाःया थःगु हे विशिष्ट कथंया म्हसीका कःघागु थीथी प्रकृति व संस्कृति नापं सम्वन्धित जुयाच्वंगु कुमार द्यःयात स्थानीय नेवाःतय्सं सिथि द्यःया कथं पुजा यानाः वयाच्वंगु दु । थुक थंया ज्याझ्वलं नेवाःत धार्मिक सवालय् गुलि च्वन्ह्याःपिं खः धकाः क्यंगु दु ।",http://www.nepalmandal.com/content/19450.html
रामशेखर नक:मियात जागरण मञ्चं हनीगु ,"Posted on Wed Mar 20, 2013  8:51 am NST","नेवाः जागरण मञ्चया कचा संकिपा समितिया ग्वसालय् नांजाःम्ह कलाकःमि रामशेखर नकःमियात तःजिक हनीगु जूगु दु । नेपालभाषाया नाट्‍य ख्यलय् अभिनेता, निर्देशक व च्वमिया कथं न्यय् दँ न्ह्‍यवंनिसें मदिक्क पलाः न्ह्‍याका वयाच्वंम्ह रामशेखर नकःमियात तःजिक हनेगु निंतिं ग्वसाः खलः दयेकेत थ्वहे वइगु सनिवाः सुथय् नेपाः ब्याङ्‍क्वेटय्‍ छगू भेला याइगु जूगु दु । उगु भेलाय् स्वनिगः दुनेया यल, किपू, ख्वप, येँ लगायत लागाया कलाकःमि, साहित्यकार व भाषा ह्‍यमिपिनिगु उपस्थिति जुइगु खँ नेवाः जागरण संकिपा समितिं धाःगु दु। रामशेखरजुं आपालं नाटक, संकिपा, ख्यालः च्वयादीगु दुसा 'यः बाः जितः नं काः वा' लगायत नाटक अले 'पःखाः', चकना लगायत आपालं संकिपाय् च्वज्या, निर्देशन व अभिनय यानादीगु दु । छुं न्हि न्ह्‍यः आकाझाकां म्हं मफयाः काठमाडौं मोडेल अस्पतालय् वासः याकाः थौंकन्हय् चागः येँ स्वास्थ्य लाभ यानाच्वनादीम्ह वय्‍कःया हनेज्याझ्वलय् वय्‍कःयात नगद ग्वाहालिलिसें हनीगु खँ नेवाः जागरण मञ्च धाःगु दु ।",http://www.nepalmandal.com/content/19506.html
हलिं नेवाः गुथिया प्यक्वःगु तःमुँज्या क्वचाल ,"Posted on Thu Mar 21, 2013  7:19 am NST",हलिं नेवाः गुथि थक्वाःया प्यक्वःगु तःमुँज्या क्वचाःगु दु । बुधवाः सतुंगल पार्टी प्‍यालेसय् जुगू उगु प्यक्वःगु तःमुँज्यां सन्त प्रकाश श्रेष्ठया नेतृत्वय् न्हूगु कार्य समिति गठन याःगु दु । हलिं नेवाः गुथि थक्वाःया नायः सन्त प्रकाश श्रेष्ठया नायसुइ न्ह्याःगु उगु ज्याझ्वःलय् मुपाहाँ कथं नेपाल भाषा एकेडेमीया चान्सलर नापं संस्कृतिविद् सत्यमोहन जोशी व पाहाँ कथं नेवाः देय् दबूया नायः नरेश ताम्राकार व नेपाः राष्ट्रिय पार्टीया पुलाम्ह सभासद् बुद्ध साय‍्मी झायादिगु खः ।,http://www.nepalmandal.com/content/19508.html
नायः दिवसय् गुथि नं ब्वति मकाइगु ,"Posted on Sun Apr 7, 2013  8:35 pm NST","वंगु छुं दँ न्ह्यःनिसें छगू जातीय संकीर्णता न्ह्यब्वइगु कथं न्ह्याकाच्वंगु नायः दिवस आवंलि महनेगु निर्णय नेपाल राष्ट्रिय खड्गी समाजं वंगु शनिवाः  क्षेत्रपार्टी पार्टी प्यालेसय् जूगु ज्याझ्वलं याःगु दु । खड्गी समाजया सामाजिक एकता व सांस्कृतिक म्हसिकायात ल्यंका तयेगु ज्याय् मूवंगु भूमिका म्हिता वयाच्वंगु खड्गी समुदायया गुथियात हनापौं देछायेगु व खड्गी एकता राष्ट्रिय भेलाया निंतिं थीथी कथंया ग्वाहाली यानादिइपिंत सुभाय् पौं देछायेगु ज्याझ्वःलय् उगु निर्णय याःगु खः । समाजया मूछ्याञ्जे नन्दकिशोर शाहीं खड्गी समुदाय नेवाः समाजया हे छगू अंग जूगुलिं थज्याःगु छगू जातीय संकीर्णता न्ह्यब्वइ कथंया गतिविधियात पनेमाःगु खँय् बः बिसें तयादिइगु उगु प्रस्तावयात स्वनिगःया सछि व नीगु स्वयां अप्वः दुथ्याःगु गुथिया प्रनिधिनिपिंसं लसकुस यासें आवंलि अज्याःगु दिवसया नामय् जुइगु गुगुं नं कथंया ज्याझ्वःलय् ब्वति मकायेगु निर्णय याःगु खः । समाजया दुजः दिलिप शाहीं लसकुस यानाः न्ह्याःगु उगु ज्याझ्वः समाजया संयोजक जोगरत्न खड्गीया नायसुई जूगु खः । ज्याझ्वःलय् वरिष्ठ द्वन्द्व निर्देशक राजेन्द्र खड्गी, चर्चित संगीतकार अनिल शाही लगायत समाजया पदाधिकारीपिंसं गुथिया प्रतिनिधिपिंत हनापौ व सुभाय् पौ लःल्हानादिगु खः ।",http://www.nepalmandal.com/content/19526.html
छम्ह साधरण ब्वमिया मिखाय् : मल्लया न्हू उपन्यास ,"Posted on Sat Jul 27, 2013  8:33 pm NST","झी मध्ये उप्वःसिनं भाजु मल्लयात  छम्ह आन्दोलनकारी वा पत्रकार वा मानवअधिकारकर्मि कथं थुइकि, राजनीतिक वादया प्रचारय् मखसें छगू दुग्यंगु श्रृजनात्मक उपन्यासया च्वमि धकाः म्हो जक खंकेफु । नेपालभाषा न्हू चिनाखँया आयामयात कयाः शोधग्रन्थ च्वयाः नेपालभाषाय् स्नातकोतर अध्ययन क्वचायेके धुंकेवं इलय् ब्यलय् चिनाखँ व बाखँ नं दुथ्याकाः छगू वाःपौ तःदँ तक सम्पादन यात । वयागु न्हापांगु उपन्यास नसना ,  थुकी स्वभाविक कथं छम्ह आन्दोलनकारीया तिब्र आक्रोशया सः दु – गुकी खँ कनीगु व प्रस्तुतीकरण शैलीस श्रृजनात्मक मिजलाया किचःया नापनापं सामाजिक अन्याय व आर्थिक शोषण प्रति नच्चागु आलोचना दुथ्याः । थ्वहे २९ अगष्ट २०१३ कुन्हु पितब्वज्या जूगु मल्लया न्हू उपन्यास धाःसा झीगु भाय्या उपन्यासया रुपगत व बिषगतया निगुलिं परम्परागत धारपाखें बिस्कं खनेदु । झीगु आख्यान साहित्यय् हाकयाच्वंगु छगूहे पहःया ढाँचायात छगू स्वभाविक कथं नाला वयाच्वंगु खः  । सन २००४ स नेपालभाषा केन्द्रीय विभागपाखें धूस्वां साय्मिया  मिसा  उपन्यास पिदंगु न्ययेदँ क्यंगु लसता हनेकथं छगू गोष्ठीया ग्वसाः ग्वःगु खः । अन समालोचक÷प्राज्ञ पुचलं पिदने धुंकूगु ११५ गू उपन्यासया धलः न्ह्यथनेगु ज्या जूगु खःसां गुम्हं नं ज्यापौ न्ह्यब्वःपिन्सं धाःसा उपन्यासया स्तर व शैलीगत कुतःयात कयाः आलोचनात्मक मिखां दुवालेगु सहाश धाःसा मयाः । धुस्वांया माखाया लिस्सें  रामशेखरया नसंफागु चा, शशिकलाया  जःमथीगु लँ,  केदार सितुया धकं धाल  यात न्ययेदँया च्वछायेबहःगु उपलब्धी कथं न्ह्यथनातल । थुज्वःगु भासाय् व साहित्यया ख्यलय् मल्लया थुगु कृतियापाखें गुगु कुतःयायेत स्वल थ्व गुगुं चिकचाधंगु उपलब्धी मखु । तहाः इलंनिसें न्ह्यानावयाच्वंगु छगू कथंया बाखँचूया धार (गथेकि निजात्मक असफलता वा मतिनाया वियोग वा सामाजिक अन्याय) दु उकियात हाजां गायाब्यूगु दु । थ्व न्हू उपन्यासय् थःगु मुक्ति-निर्वाणया निंतिं भभःन्हुयाच्वंपिं निम्ह मय्जुपिं – छम्ह बुद्ध उपदेशया उपासिका व मेम्ह तुपः क्वबिया जूम्हेसिया दथ्वीया ब्यैयक्तिक अन्तरद्वन्दयात दुवालातःगु दु । थुपिं निम्हेसिनं लिनाच्वंगु लँपुया आधारभूत भिन्नता खः बुद्ध धर्मयापाखें गुगु नं कथं सामुहिक मुक्ति वा वर्गीय समाजया अन्त्यया वाचा याइ मखु । विनय पिटक  या आजु शिलया पालना खः । गृहस्थतय् निंतिं  चतुरार्य सत्य व अष्टाङ्ग मार्गया पालना वाहेक मेगु गुगु नं कथंया सामुहिक दायीत्व मदु । मल्लया न्हू उपन्यासय् वर्णानात्मक शैलीइ छम्ह सर्वज्ञ सूत्रधारं थें  कनायंकाच्वंगु खँ, ल्हानाच्वंगु खँल्हाबल्हायात  यइपुगु समिश्रण दुथ्याकाः  बाखँचूया अन्त्य मजूतले हे छगू निरन्तर गतिइ न्ह्याकातःगु दु ।  च्वमिया थःगु आग्रहयात पात्रतय् म्हुतुं जवरजस्ती न्ववायेकेगु गुगुं कुतः मयासें हे गुकथं थुज्वःगु थीथी पक्षय् दक्षता पूर्वक म्हितेगु व ब्यवस्थित यानातःगु दु धैगु खँ छगू परिच्छेद लिपा मेगु परिच्छेदय् ध्वदुइकेफु । खँल्हाबल्हायापाखें गनंगनं गति म्हो जूगु दुसां म्वाःमदुगु न्वचूपाखें पंगः थनातःगु धाःसा मदु । बचाःहाकः, चिपं जूसां थ्व उपन्यास छगू न्ह्यथनेबहःगु कृति खः धकाः धायेगु आपालं लिधँसा दु । झीसँ लोमंके मज्यू, उपन्यास झीगु भासाय् लिपा तिनि जक दुत वःगु विधा खः । थौंतक नं थुकथंया सृजनात्मक कृतिया म्होति जुयावयाच्वंगु दु । उप्वः धैथें झीगु परम्परा कि धार्मिक खँयात नालेगु वा शैक्षिक ज्वलं कथं जक च्वयेगु खः । मल्ल के. सुन्दरया थ्व उपन्यास झीगु परम्पराय् छगू समकालिक अवतार  हे खत । निम्ह मय्जु पात्रपिनि संवाद अथेला नैतिक नाटकय् सिवें मपाः । उपिं निम्हेसिन थःथःगु दर्शनया मान्यता कथं निष्ठा व पवित्रताया प्रतिनिधित्व यानाच्वंगु  दु । पृष्ठभूमि छगू दशक तक न्ह्याःगु जनयुद्ध खः । थुकिं हे उपन्यासया निंतिं पुलांखँया लुमन्ति, घटनाक्रमया संरचना, विवरणात्मक तत्व व बाखँचू चूलागु दु । तर, थुज्वःगु विवरण, घटनाक्रम व बाखंचू ला केवल पात्रतय्सं क्वबियाच्वंगु आस्थागत खँयात पितब्वयेगु झ्याः लुखा जक खत । उपन्यासय् वियातःगु उप–शिर्षकपाखें गाक्कं स्पष्ट यानाच्वंगु दु –   थ्व छगू मुक्तिया निंतिं बौद्ध विनय  व सशस्त्र विद्रोहया लँपुया दथ्वीया अन्तर संवाद खः । अथेला, मुक्ति प्राप्तिया थुपिं निपु लँपुया दथ्वी माध्यमय् जक गााक्कं भिन्नता दयाच्वंगु मखसें आधारभूत ल्याखँ हे थुमिगु आजु ज्वःमलाः । दक्षिण एसियाली ज्ञान पद्धतिदुने मानव अस्तित्वया आजु पुरुषार्थ प्राप्तिया ल्याखं नालावयाच्वंगु दु । थुकी  दुने धर्म (कर्तब्य), अर्थ (धन), काम (सुख), व मोक्ष  (मुक्ति) दुथ्याः । सिद्धार्थ गौतम बुद्धं मोक्ष  यात निर्वाण ( जीवन मृत्यया भवचक्रपाखें मुक्ति) या ल्याखं धयाबिज्यागु खः । निर्वाणया छगू आधारभूत खँ धैगु थुकियात प्रत्येक मनुखं थःदुनेया राग व अज्ञानताया विरुद्ध संघर्ष यानाः प्राप्त यायेमाः । बुद्ध स्पष्ट याना बिज्यागु दु –  ‘पारीपाखे खिपतं चिनातःगु नाउचिया आसायानाः सुना नं खुसि छिना उखेपाखे थ्यंके फइमखु ।’ (धम्मपद) मेगु भासं धायेगु खःसा  थ्व याकःमिया यात्रा खः । विहार  धैगु अत्याचारयात हाकुतिनेगु निंतिं राजनीतिक थाय्बाय् मखु । सार रुपय्ं वर्ग संघर्षया सम्वन्धय् वा संगठित विद्रोहयापाखें वर्ग दुश्मनया भौतिक सफायात कयाः बुद्धयापाखें धयाबिज्यागु विशेष छुं मदु । खतुं छम्ह भिक्षुणी व  छम्ह जनमुक्ति सेनाया गुरिल्लायात छथासं थनेहयेगु  मल्लया उपन्यासया अवधारणगत लिधँसायात कयाः तार्किक ल्याखं कुंखिने नं फु । थ्यंकेगु आजुया लिधँसाय् वनेगु लँपुया औचित्य पुष्टि जुइ वा क्रान्तिया लिधँसा बल खः धकाः स्विकार याःम्ह माक्र्स न्हापांम्ह सिद्धान्तकार खः । अथेला, भ्लादमिर इभानोविच लेनिन उम्ह मनू खः सुनां तप्यंक हे धाःगु खः – ‘सेना हे मदयेकं गुकथं क्रान्ति न्ह्यज्याइ ?’ माओ त्से–तुङ्गला थ्व सिबें नं स्पष्ट वक्ता अले तछ्यानाः हे धाइ – ‘राजनीतिक सत्ताया जन्म बन्दुकया नालपाखें जुइ’ । निजी सम्पत्तिया उत्पत्ति हे मानव समाजया समस्याया मू श्रोत खः धकाः माक्र्सपाखें संकेत याःगु खः । अथें छपुलु जक मिखा ब्वयेबले ला मल्लया उपन्यासया निम्ह वार्ताकारत निम्ह मय्जुपिं जूगु वोहक  उमिगु दथ्वी नैतिक व सैद्धान्तिक आधारया गुगुं मंकाः धरातल  खने मदु । उमिगु भाय् ज्वःलाःगु खनेदुसां उमिगु थःथःगु खँच्वतय् तच्वकं भिन्नगु खँभाय् दुथ्याः । ‘मुक्ति’  थुज्वःगु खँग्वःया छ्यलाया अर्थ तकं ज्वःमलाः । गन बौद्ध भिक्षुणीया निंतिं शत्रु थः दुनेया मार खः, लौकिक क्षणभङ्गुर मोहयात त्याकेगु तातुना खः । मेखे, जनमुक्ति सेनाया गुरिल्लाया निंतिं दुश्मन धैगु वर्गीय संरचना, शोषण, पितृसत्ता, अल्पसंख्यकया शासन अले दमनकारी सामाजिक पद्धति खः । छु थथे निखेरिखे स्वयाच्वंगु निगू विपरित दर्शनया दथ्वी संवादया संभावना दुला ? अवश्य नं दु, आख्यान साहित्यया प्रयोगय् वा चेतना जागरणया अभियानय् गथे थौंकन्हय् गैरसरकारी संस्थातय्पाखें झीथाय् यानाच्वंगु कुतः थें । यदि थुकी तर्क यानातःगु पक्ष-विपक्षयात कयाः विश्वास मयायेगु खँयात छखेरिखे तयेगु जुल धाःसा उपन्यासय् दुने छुं ल्यं मदयेफु । पाश्चात्य साहित्यय् महान दर्शनतय् बिषययात कयाः वादविवाद न्ह्याकेगु उत्कृष्ट दसूत दु । लियो टल्सटाय्या ‘युद्ध व शान्ति’  या दुने  ऐतिहासिक संक्रमणकालय् ब्यक्तिया भूमिकाया सम्वन्धय् विषाद् अन्तरसंवादया द्वं हे ध्वदु । ग्राम ग्रीनया राजनीतिक उपन्यासत गथेकि ‘सत्ता व गौरव’(१९४०)  वा कोनार्डया ‘खिउँया नुगःचू’  आदि सिद्धान्त न्ह्यथनातःगु आख्यान मखसें आख्यान साहित्यत खः । फ्रान्सेली–चेकोस्लोभियन महाकवि मिलान कुन्देराया सफू धकिं ः न्हयकू कुचाया छपु च्वखँ (२००७)  स् उपन्यासया प्रारब्धयात कयाः अतिकं यइपुक ‘रुप व विषयया द्वन्द’ कथं न्ह्यब्वयातःगु दु । अथेला, मल्लया उपन्यासयात कयाः यदि ब्वमिपिन्सं थुकिया भाय् व शैली अले बिषगत स्वतन्त्रतायात कयाः दुवालेगु तातुना खत धाःसा गुगुं उपलब्धी मखयेफु । धुस्वां साय्मिया दक्कले लिपाया नापं यानाः झिंछगू उपन्यास सफूत, गुकि वयकःया दक्कले लिपागु अले वयकलं पुनर्लेखनया कुतः यानादीगु ‘सर्गतं कुतुंवःम्ह न्या खः’ गुकि काब्यात्मक गद्य व आख्यानया नस्वाः दु, तुलनात्मक ल्याखं मल्लया गद्य ठोस, क्वात्तु, चिचाहाकः व अर्थपूर्ण । छम्ह चतुर कलाकार थें वं नियन्त्रण दुने चित्रणयायेगु व दुवालेगु अले सहज रुपय् दृश्य संयोजन व पात्रतय्त जीवन्त यानातःगु दु । झीगु आख्यान साहित्यय् यदि मथुरा साय्मि बःचाहाकलं व श्रृगारिक शैली खँतयेगुलि विलक्षणता दुम्ह खःसा, निःसन्देश लक्षमण राजवंशी बोलीचालीया भासं गद्य च्वयेगुलि न्ह्यलुवाः खः । राजा शाक्यं तःजिगु व छायपियातःगु लाक्षणिक भाय् छ्यलेगु याः । थःगु आख्यान साहित्यय् भूषण श्रेष्ठ ताहाकःगु संरचना न्ह्यब्वयेगुलि ज्वःमदु । शशिकला मानन्धरया न्हूगु च्वसाय् तच्वकं चिहाकःगु विवरणत्मक गुण दु । समकालिकपिं नापया तुलनाय् मल्लया वाक्य संरचना, शैली व खँपुत छ्यलाः म्होजक आलंकारिक, गाक्कं सुब्यवस्थित, संयमित व म्हंचाःगु पहः खने दु । धाथें धायेबले, स्थितिइ नाटकीय ह्यूपाः हयेगु क्षमता व पात्रतय् चरित्र चित्रण तुरुन्त यायेगुलि मल्लया कुतः उपन्यासया प्रत्येक दुवातय् ब्वनेदु । भलसा दु, थःके दुगु थुगु प्रतिवायात पितब्वयेगुलि वइगु कन्हय् अझ कुतः याइ ।",http://www.nepalmandal.com/content/19695.html
नेपालभाषा परिषद्य्  चित्तधर स्मृती संग्रहालय ,"Posted on Sat Jul 20, 2013  9:36 pm NST","कविकेशरी चित्तधर 'हृदय'या छेँ वय्कया स्मृति संग्रहालय दयेकूगु दु । सञ्चरबार सुथंय् छगू ज्याझ्वःया दथुइ संस्कृतिमन्त्री ऋद्धिबाबा प्रधानं  स्मृति संग्रहालयया उलेज्या यानादीगु ख:। उलेज्याझ्वः लिपा संग्राहलय विधिवत् रूपं चाःगु खः । नेपालभाषा परिषद्या नायः फनिन्द्ररत्न बज्राचार्यया सभापतित्वय् जूगु उलेज्याझ्वललय् संस्कृतिविद् लिसें नेपालभाषा एकेडेमीया चान्सलर सत्यमोहन जोशी, भारतीय राजदूतावासया फर्ष्ट सेक्रेटरी अभय कुमार नं झायादीगु खः । म्यूजियमय् न्हापा चित्तधर 'हृदयं' छ्यलादीगु थीथी हलंज्वलं लिसें वयक:लिसे सम्बन्धीत थीथी वस्तु ब्वयात:गु दु ।  म्यूजियम विशेषज्ञ जलकृष्ण श्रेष्ठया व्यवस्थापनय् चित्तधर स्मृति संग्रहालय तयार जूगु ख:। न्हापा चित्तधर 'हृदय' लिसें थीथी नामं थीथी विधाय् च्वसा न्ह्याकादीम्ह चित्तधर तुलाधरं न्यतय् च्वंगु थ:गु छेँ नेपालभाषा परिषदया नामय् देछायादीगु ख:। वयक:या केहेँ मोतिलक्ष्मी उपासिका मदय्‌धुंका: थुगु छेँय् नेपालभाषा परिषद च्वनावयाच्वंगु दु। उगु हे छेँय् आ: चित्तधर 'हृदय'या म्यूजियम चाय्‌कूगु ख:। म्यूजियमय् मोतिलक्ष्मी उपासिकालिसें सम्बन्धित छुंछुं हलंज्वलं नं ब्वयात:गु दु।",http://www.nepalmandal.com/content/19673.html
