url,category,date_published,headline,news_text
https://nepalbhasatimes.com/3518,साहित्य,११३८ चिल्लागा चर्हे,विश्व कविता दिवस हनीगु,"येँ -थ्वहे वइगु मार्च २१ तारिख कुन्हु (चैत ७ गते) विश्व कविता दिवस नेपालय् नं न्यायेकीगु जूगु दु । थुगुसी लिजः नेपालभाषा कविता दबू व नेपाःस्थित ब्राजिल राजदूतावासया मंकाः ग्वसालय् यल ध्वाखाय् च्वंगु यलमाया केन्द्रय् याइगु ग्वसाः दु ।                                                         थुगुसी अन्तर्राष्ट्रिय रुपं हे थ्व दिवस हनेगु ग्वसाः कथं ज्याझ्वलय् नेपाःस्थित भारत, चीन, श्रीलंका, जर्मनी, फ्रान्स, जापान, इजरायल आदि देशया राजदूतावासतय्त नं ब्वति कायेत पौ च्वया छ्वःगु दु । ज्याझ्वलय् थीथी देय्या कविता वाचनया ज्या जुइ ।"
https://nepalbhasatimes.com/3958,साहित्य,११३८ चौलाथ्व अष्टमी,नेवाः पुर्खापिनि काब्यिक जीवनी,"सिद्धिदास महाजु झी लँय् जः जुयाः गुम्ह खैच्वन खः महाकवि खः व झीम्ह गर्व–स्वां गुगु ह्वैच्वन ।                                                         ख्युंजलय् हे थःत च्याकाः लूम्ह खः व बिहांचुलि काब्य–तुफिचां कंत चीकाः न्ह्याःम्ह खः व महाकवि उगु इलय् वं ल्हाःगु सासः क्वाक्क अझ बाः वैच्वन सिद्धिदास महाजु झी लँय् जः जुयाः गुम्ह खैच्वन । झीत ‘सज्जन हृदयाभरणं’ म्वाय्गु मन्तर स्यंम्ह व काब्य सत्यसतिं मिसाया भिं नुगः हे क्यंम्ह व काय् व म्हाय् निम्हं बराबर वैगु कवितां धैच्वन सिद्धिदास महाजु झी लँय् जः जुयाः गुम्ह खैच्वन । वैगु अमर अपार कीर्तिं तःमि जूगु दु झीगु भाय् वैगु उगु कीर्तिं थ्व हलिमय् खः धस्वाय् फुगु झीगु न्हाय् ‘सिद्धिरामायण’ महान काब्य तक वं च्वैवन सिद्धिदास महाजु झी लँय् जः जुयाः गुम्ह खैच्वन । झीगु नेवाः राष्ट्र–भाय्या खः व धिसिमिसि लाःगु थां झीगु दे नेपाल दतले झ्वाल ज्वीमखु सिद्धि–स्वां वैगु आत्मा झीगु भाय् खः भाय् अझं तर ख्वैच्वन सिद्धिदास महाजु झी लँय् जः जुयाः गुम्ह खैच्वन । दुःख मोचन याय्त झीगु फुक्क जीवन पाःम्ह व झीगु भाषा म्वाय् फुसा जक जाति म्वाइ धाःम्ह व अझ थ्व वैगु महान–बाणी झीगु नुगलय् थ्वैच्वन सिद्धिदास महाजु झी लँय् जः जुयाः गुम्ह खैच्वन । महाकवि सिद्धिदास महाजुया पुर्खाया मू थाय्बाय् ख्वपया क्वाछेँ त्वालय् खः ।वय्कःया तापाःबाज्या कृष्णबहादुर अमात्य तक अन हे च्वनादीगु खः । लिपा कृष्णबहादुरया काय सिद्धिदासया बाज्या रामनारायण अमात्य येँया केलत्वालय् च्वं झाल । वहे रामनारायणया काय लक्ष्मीनारायण अमात्य व हर्षलक्ष्मीया क्वखं ने.सं. ९८७ यंलागाः २ कुन्ह केलत्वालय् हे सिद्धिदास महाजुया जन्म जूगु खः । वय्कःयात वया अबु न्यादँ दुबलय् आखः ब्वंकेगु शुरु यानादीगु खः । ग्वःआखः म्हसीये धुंकाः उगु ईया चलन कथं वय्कलं चाणक्य नीति ब्वनादिल । लिपा गुरुपिनिपाखें भारस्वती व मुहुर्तचिन्तमणि (ज्योतिष) स्यना कयादिल । वय्कः ब्वनेगुलिइ तसकं कुतः दुम्ह खः । लजगाःया झ्वलय् दकलय् न्हापांवय्कलं थापाथली नगद तहबिलय् लेखनदासया ज्या यानादिल । अनंलि वय्कः थः अबुनापं वि.सं. १९४० पाखे जगन्नाथ झाल । अन वय्कलं थीथी विषयया मूमू वंगु सपूm न्याना हयाः अध्ययन यानादिल । अनंलि वय्कः कलकत्ता झायाः बुक वाय्ण्डिङ यायेगु ज्या सयेकादिल । अनं नेपाः लिहां झाये धुंकाः थापाथलीइ हे लय् प्यतका व खुआना तलबय् सिपाहिं पदय् जागिर नयादिल । राजनैतिक हिउपाःयालिसें वय्कःया हाकिम समरबहादुर कप्तानयात पितिनेवं वय्कःया जागिर नं मंत । जागिर मदये धुंकाः वय्कलं हिन्दी भाषाया ‘सुखसागर’ नेपालभाषां अनुवाद यानादिल । वि.सं. १९४८ सालय् पासा मोतिलाललिसे वय्कः वीरगञ्जय् झायाः छुं ई च्वनादिल । लिपा वीर सम्सेरं थाना कापःया लं फीगु घोषणा याये धुंकाःवय्कलं थम्हं हे डिजाइन यानाः कपाय् फ्यनेगु मेसिन दयेकाः कपाय् फ्यनेगु ज्या यानादिल । लिपा थुकिं गाक्क लबः मवयेवं वि.सं. १९५७ निसें १९६३ तक कलकत्ताय् दँय् छकः सामान न्याः झायेगु यानादिल । लिपांगु इलय् कलकत्तां लिहां झाःबलय् औलो ल्वचं कयाः खुला तक लासाय् लात । अनं लिपा थ्व ज्या दिकादिल । लिपा अप्वः ई वय्कलं स्वअध्ययन व कविता च्वज्याय् बियादिल । थ्व इलय् वय्कलं काब्य सृजनाया नापं ‘प्रेमसागर’ सपूm अनुवाद यानादिल । लिपा पण्डित चक्रपाणी चालीसेयाके वार्णिक छन्द स्यना कयादिल । कविता च्वज्या झंझं स्यल्लाना वल । ‘सुन्दरी’ पत्रिकाय् छुं नेपाली व समस्यापूर्ति कविता च्वयाः पिथनादिल । लिपा वय्कलं ‘सत्यसति’, ‘सज्जनहृदयाभरण’ थेंजाःगु च्वन्ह्याःगु काब्य तक च्वयादिल । लिपा भानुभक्तया रामायणपाखें प्रभावित जुयाः वय्कलं ‘सिद्धिरामायण’ नं च्वयादिल । वय्कलं ५० गू स्वयां अप्वः थीथी सपूm च्वयादीगु दु । सिद्धिदास ववय्कःया किजा कृष्णदास बुइ धुंकाः मत्यवं सिद्धिदासया मां मन्त । अबुम्हं चिरिमां ब्याहा यानाहल । निम्ह मचा दयेधुंकाः चिरिमां नं मंत । हाकनं अबुम्हं मेम्ह चिरिमां ब्याहा यानाहल । वयापाखें प्यम्ह मचा बुइ धुंकाः वि.सं. १९६८ सालय् वया अबु मंत । सिद्धिदासया मचाबलय् हे गंगादेवीलिसे ब्याहा जूगु खः । म्ह्याय् छम्ह जक दुबलय् वय्कःया कलाः मंत । वय्कलं मेम्ह ब्याहा यानादिल । चिरिमामं तसकं दुःख बिल । मेखे थः कलातं नं वय्कःयात हेलाया मिखां स्वल । वय्कःछेँय् च्वनाः जीवन हने थाकुगु अवस्था वयाः योगवीर व धर्मवीरसिंहया मालसामान चलान यायेगु ज्या ज्वनाः वय्कः वीरगञ्ज झायादिल । थ्व ज्याया झ्वलय् वय्कः बेतियाय् झाःबलय् ‘सज्जनहृदयाभरण’ काब्य सपूm छापे यानादीगु खः । लिपा थ्व ज्या त्वःताः वासः पसलय् वासःछ्यायेगु ज्या यानादिल । पसलय् च्वँच्वं यक्व च्वज्या न्ह्याकादिल । पसलय् वःवःपिंत भाषा व साहित्य प्रचार यायेगु ज्या यानादिल । लजगालय् स्वयां अप्वः वया च्वज्याय् ध्यान वंगुलिं आर्थिक अवस्था सुथां लाके मफुत । किजापिंलिसे ब्यागलं जुल । आर्थिक अवस्था झंझं स्यना वन । ६२ दँया ज्याथःगु इलय् छेँया कचकचं दुःखित जुयाः छन्हु वय्कः थः केहें लिलावतीया छेँय् छुं दिंया निंतिं च्वं झाल । स्वास्थ्य झंझं स्यना वन । न्हय्न्हु दु कुन्हु ने.सं. १०५० कछलागा १३ कुन्हु पशुपति आर्यघाटय् वय्कः मंत । वय्कः उगु इलय् वौद्धिक रुपं नं तसकं च्वन्ह्याः । काय व म्ह्याय् समान खः, मिजं क्यनाः यः मधायेकं म्ह्याय् मस्तय्त बियाः छ्वये मजिउ, भारतया भरय् मखु नेपाःमित आत्म निर्भर जुइमाः, मिसा मिजंया चरित्र भिनेमाः आदि बिचाः थःगु कीतिइ वय्कलं अभिब्यक्त यानादीगु दु । वयकःया कीर्ति व बिचाःयात कदर यानाः नेवाः ख्यलं वय्कःयात प्यंगःथां मध्ये दकलय् धिसिलाःगु छगःथांकथं सम्मान यायेगु ज्या जूगु दु । नेपालभाषा साहित्यय् दकलय् न्हापांम्ह महाकवि जुयादीगु दु ।"
https://nepalbhasatimes.com/3305,साहित्य,११३८ चिल्लागा दशमी,रामशेखरया बाखं मुना सफू निगू भासं,"ख्वप – नेपालभाषा कलाकारिता ख्यलय् नांजाःम्ह च्वमि, निर्देशक, कलाकार नापं साहित्यकार रामशेखर नकःमिया बाखं मुना ‘सिमात फफ स्वः’ खस् भासं अनुवाद जुयाः पिहां वःगु दु । रामशेखर ग्वाहालि पुचलं मदुम्ह नकःमिया उगु कृति खस् भासं अनुवाद यानाः ‘बिच्किएका रुखहरू’या नामं पिथंगु खः ।                                                         वंगु शनिवाः छगू ज्याझ्वःया दथुइ नेपालभाषा एकेदमिया चान्सलर चित्तरञ्जन नेपालीं नेपालभाषा व खस् निगुलिं भासं दुथ्याकातःगु सफूया पितब्वज्या यानादीगु खः । ज्याझ्वलय् नवासें चान्सलर नेपालीं रामशेखर नकःमि नेपालभाषाया ख्यलय् छम्ह व्यक्ति मखसे सम्पदा खः धासें वय्कःया उत्कृष्ट बाखंयात अंग्रेजी भासं नं अनुवाद यानाः पिथनेमाःगु विचाः प्वंकादिल । नेवाः न्ह्यलुवा मल्ल के. सुन्दरं पल्पसा साहित्य पुचलं पीस्वदँ न्ह्यः पिथंगु उगु बाखं आतक नं उलि हे सान्दर्भिक जूगु धासें बाखं सपूmया कथ्य शैली, घटना व पात्रया ल्यज्या, प्रस्तुतिया ल्याखं तसकं उत्कृष्ट व यथार्थवादी बाखं खः धयादिल । सफू पिथनेत ग्वाहालि यानादीम्ह दाता ओमचरण अमात्यं मंकाः कुतः जूसा जक रामशेखरं ज्वंगु लपुँयात झीसं नं निरन्तरता बिया वने फइ धासें थःपिंसं थौंकन्हय् निर्माण यानाच्वनागु ‘च्वापुफय्’ संकिपा नं रामशेखरया हे नैतिक ग्वाहालिं न्ह्याकागु खः धयादिल । अथे हे रामशेखरया अतिकं सतीम्ह पासा नांजाःम्ह कलाकार आशाकाजी थकुं भक्तपुर विकास परियोजनाय् रामशेखर व कृष्ण नापितलिसे जानाः ज्या यानागु ईयात कयाः लुमकादिसें आः ख्यालः प्रतिष्टानपाखें रामशेखरयात लुमंकेगु ज्या जुइमाःगु धइगु खँय् बः बियादिल । सफूयात अनुवाद यानादीपिंपाखें प्रा. गोविन्दमान श्रेष्ठं रामशेखरयात जनस्तरं जक मखसे राज्यस्तरं नं सम्मान यायेमाःगु विचाः तयादीगु खः । ग्वाहालि पुचःया संयोजक नरेन्द्रभक्त हाडाया सभापतित्वय् जूगु ज्याझ्वलय् सहसंयोजक कृष्णभक्त बोडें लसकुस यानादीगु खःसा छ्यांजे कृष्ण प्रजापतिं सुभाय् देछानादीगु खः । सफुतिइ दुथ्याःगु बाखंयात केवलप्रसाद कायस्थ, अगिब बनेपाली, ओमचरण अमात्य, महेन्द्रगोपाल कर्माचार्य, धु्रव मधिकर्मि, प्रा. गोबिन्दमान श्रेष्ठ, त्रिरत्न शाक्य व कृष्ण प्रजापतिं भाय् हिलादीगु खः ।"
https://nepalbhasatimes.com/3282,साहित्य,११३८ चिल्लागा दशमी,गिरिजाप्रसादया ८० दँ,सक्व -महाकवि गिरिजाप्रसादया ८० दँ बुन्हि सक्वय् न्यायेकीगु जूगु दु । कंस चौलागा १२ बुधवाः कुन्हु थनया भगवती मावि भौध्वाखाय् छगू ज्याझ्वः यासें वय्कःया बुन्हि न्यायेकेत्यंगु खः । महाकवि गिरिजाप्रसाद स्मृति प्रतिष्ठानया ग्वसालय् जुइगु ज्याझ्वलय् मूपाहां कथं नेपालभाषा एकदेमिया चान्सलर चित्तरञ्जन नेपालीं ब्वति कयादी ।
https://nepalbhasatimes.com/4583,साहित्य,११३८ चौलागा  पञ्चमी,गुंगू भाय्या सफू गुम्हेस्यां विमोचन,"येँ – नांजाःम्ह उद्यमि लिसें कवि बसन्त चौधरीं थःगु ६१ दँ बुन्हिया लसताय् थःगु कविता मुना ‘वसन्त’ छक्वलं गुंगू भासं अनुवाद यानाः म्हिगः विमोचन यानादिल । थ्व गुंगू सफू मध्ये खस नेपाली भाषाया नेपाल प्रज्ञा प्रतिष्ठानया कुलपति गंगाप्रसाद उप्रेति, नेपालभाषाया जनकवि दुर्गालाल श्रेष्ठ, अंग्रेजीया भुवन ढुंगाना, मैथिलीया डा. रामअवतार यादव, भोजपुरीया ध्रुवचन्द्र गौतम, हिन्दीया डा. उषा ठाकुर, तामाङया अमृत योञ्जन, बंगालीया नूपुर भट्टचार्य व मारवाडीया पंडित मानवेन्द्र शर्मां विमोचन यानादीगु खः ।                                                         फुक्कं सफूया समीक्षा यासें साहित्यकार अभि सुवेदीं देशय् ल्हाइगु थीथी राष्ट्र भासं थथे छक्वलं सफू पिकायेगु ज्या ला थौं संघीय व्यवस्था वयेधुंकाः राज्यया थीथी सरकारी निकायतय्सं यायेमाःगु खः, तर थौं छम्ह व्यक्तिं थज्याःगु ज्या याःगुलिं थ्व सकस्यां लागिं शिक्षा जुइ धयादिल । ज्याझ्वलय् थीथी भाय्या कविता मञ्चन यायेगु ज्या नं जूगु खःसा उकी नेपालभाषाया कविताय् मय्जु नस्वाः जोशीं न्ह्यब्वयादीगु खः ।"
https://nepalbhasatimes.com/4374,साहित्य,११३८ चौलागा  पारू ,नेवाः पुर्खापिनि काब्यिक जीवनी,"नेपाःया ‘साहित्य शिरोमणि’ झीम्ह महाकवि चित्तधर थीथी सृजना–स्वां ह्वय्काः वं झःझः धाय्कल जाति–क्यब ।                                                         मांभाय् हे झी ज्यान धकाः वं पलाःपतिं नाय्खिं च्वय्काः राष्ट्र च्वन्ह्याकाः वन ‘नेपाल भाषा परिषद’ हे दय्काः जीवनजक हे बिल मखु झीत बिल थः सर्बय् छेँबुँतक नेपाःया ‘साहित्य शिरोमणि’ झीम्ह महाकवि चित्तधर । अहो ! गजाःगु व राणाया ई मांभासं छुं च्वय् मदुगु थःगु नुगःपाय् झ्वय्झ्वय् प्यूगु घाःतक नं पिने ब्वय् मदुगु उबले व महारथी जुयाः हे ह्याकल झीगु समाज–रथ नेपाःया ‘साहित्य शिरोमणि’ झीम्ह महाकवि चित्तधर । वं मांभासं सपूm पिकाय्वं सरकारं स्वल गिद्द मिखां बं प्वीकल, जेलय् नं स्वत्थन वैगु च्वसाया लुखा तिनाः जेल दुने नं ख्वबि हाय्काः वंं नस्वाः वय्कल काब्य–रस नेपाःया ‘साहित्य शिरोमणि’ झीम्ह महाकवि चित्तधर । बुद्ध–बचंया शुद्धगु ताःचां मनया खापा चाय्कल वं हृदय ब्वयाः झी नस्वाः वय्काः नेवाः–मां लय् ताय्कल वं सकस्यां यःम्ह झी कवि खः व ज्ञानी–दानी उपासक नेपाःया ‘साहित्य शिरोमणि’ झीम्ह महाकवि चित्तधर । थःगु महाकाब्य ‘सुगत सौरव’ काय् भाःपाः ब्वलंकूम्ह बाखं संग्रह ‘मिं मनः पति‘इ म्ह्याय्या ख्वाः नं खंंकू्ूम्ह चित्रकलाय् च्याःथें नेपाल संगीतय् नं जाःम्ह व खः नेपाःया ‘साहित्य शिरोमणि’ झीम्ह महाकवि चित्तधर । हलिमय् नेपाः म्वाना च्वँतले दीमखु, दीमखु वैगु पलाः वैगु लँपुं हे न्ह्याना च्वने झी सदिंनिसेंया दुघाः ब्वयाः ‘कवि केशरी’ पदं हन वैत लसतातां जुजु महेन्दर नेपाःया ‘साहित्य शिरोमणि’ झीम्ह महाकवि चित्तधर । लोककवि जकःमिया याकनं पिदनेत्यंगु नेवाः महा®थिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।) मां ज्ञानलक्ष्मी व बौ द्रब्यधर तुलाधरया क्वखं ने.सं. १०२६ बछलागा एकादशि कुन्हु येँदेय्या न्यत त्वाः तुँछेँ गल्लिइ झी कविकेशरी चित्तधर हृदयया जन्म जूगु खः । वय्कलं प्रारम्भिक शिक्षा थः अबुपाखें छेँय् हे कयादिल । लिपा संस्कृत पाठशालाय् झायाः संस्कृत ब्वनादिल । औपचारिक शिक्षा यक्व काये मखंसां वय्कलं स्वअध्ययन यानाः अंगे्रजी, हिन्दी सयेकादिल । कवि योगवीर सिंहजुपाखें छन्द व साहित्यया ज्ञान कयादिल । ने.सं. १०४५ स धर्मादित्य धर्माचार्यं नेपाःया मातृभाषाया न्हापांगु पौ ‘बुद्ध धर्म’ पिकयादिल । उकी चित्तधर प्रवन्धक जुयाः ज्या यानादिल । उगु पती वय्कलं वुद्धोपासकया नामं तःपु मछि कविता पिथनादिल । अबलय् कालिपोंग झायाः झीगु माभासं ‘हृदय’ नां तयाः ‘पद्यनिकुञ्ज’ व ‘हृदय कुसुम’ निगू सपूm पिथनादिल । खय् भाय्या शारदा मासिक पत्रिकाय् नं हृदय नामं हे निपु कविता पिकयादिल । वि.सं. २००७ साल न्ह्यः तक हृदय नामं थःगु सृजना पिथना दिलसा वयां लिपा वय्कलं चित्तधर हृदय नां पित हयादीगु खः । वय्कलं थम्हं जक च्वयामदी । यक्व सित च्वयेगुली व सफु पिथनेगुली हःपाः व तिबः बियादिल । यक्व साहित्यकारत जन्म यानादिल । छम्ह च्वमि जक मजूसे भाषाया छम्ह तःधंम्ह अभिभावक जुयादिल । थःगु बुँ नेपालभाषा मंकाः खलःयात लःल्हानाः ऐतिहासिक योगदान यानादिल । लिपा वय्कःया हे भावनाकथं केहें मय्जु मोतिलक्ष्मी उपासिकां नेपालभाषा परिषदयात छेँ लःल्हानादीगु खः । वि.सं १९९७ सालया प्रजा परिषदया राजनैतिक पर्वय् वय्कःयात ‘मातृविहीन बालक हृदय’या नामं मां चिनाखँ दुथ्याकाः पद्यनिकुञ्ज सपूm पिथंगु अपराध तायेकाः राणा सरकारं बं पुइकाः जेलय् कुनाबिल । वय्कः खुदँ तक जेलय् च्वनादिल । जेलय् च्वनाः नं वय्कलं सुलाः सुलाः यक्व हे साहित्य सृजना यानादिल । जेलय् लाःपिं मेपिंत नं साहित्य च्वयेगुली हःपाः व तिबः बियादिल । ‘सुगत सौरभ’ महाकाब्य नं वय्कलं जेलय् च्वनाः हे च्वयादीगु खः । जेलय् च्वंबलय् लहिनाःतःगु सँ, ग्वाय्, दाह्रि लिपा थ्यंक लहिनाः तपाःलं, सुरुवाः फीगु व कोटया पलेसा गां न्ययेगु यानाः थःगु बिस्कं ब्यक्तित्व ब्वयेगु यानादिल । हाकुगुं पिहां वने मदइगु प्रतिबन्ध तयाः वय्कःयात जेलं त्वःताः हःगु खः । लिपा थ्व प्रतिवन्ध फुकुवा जुइवं थः पाजु मानदास तुलाधरलिसे मंकाः यानाः साइकल व सपूm पसः तयादिल । छुं दँ लिपा वय्कलं थ्व ज्या त्वःतादिल । व पसःया थःगु बछि ब्व मियाः वःगु दामं कलकत्ताय् रंगिन किपा नापं ‘सौरभ सौरभ’ महाकाब्य पिथनादिल । वि.सं. २००७ सालं वय्कलं थःगु हे सक्रियताय् थःगु हे छेँय् ‘नेपालभाषा परिषद’ स्वनादिल । थःगु सक्रियताय् नेपालभाषा परिषदपाखें ‘नेपाल’ ऋतुपौ पिथनादिल । थुगु पौ पिकायेत आर्थिक संकट जूबलय् थःगु बुँ मियाः वःगु धेबा तयाः प्यदँ तक पत्रिका मदिक्क पिथनादिल । थुकथं हे वय्कलं तसकं कुतः यानाः ‘झी’ लय्पौ पिथनादिल । वय्कःया योगदानयात च्वछासे नेपालभाषाया मेमेगु ख्यलं वय्कःयात ‘झी कवि’, ‘साहित्य शिरोमणि’, ‘साहित्य महारथी’, ‘भाषा महारथी’ आदि पदवी बिल अथे हे वय्कःयात महेन्द्र जुजुं ‘कविकेशरी’ उपाधिं छायेपियाः बिज्यात । वय्कः सरकारी स्तरया नेपाल सांस्कृतिक मण्डलया न्वकु जुयाः चीनय् सांस्कृतिक भ्रमण यानादिल । वय्कलं थीथी ब्वनेकुथी ब्वंकेगु नं ज्या यानादिल । वय्कःया मू विधा काब्य खःसां वय्कलं थीथी विधाय् ल्हाः न्ह्याकादिल । वय्कलं मचा साहित्य, प्याखं, बाखं, निबन्ध, समालोचना, ब्याकरण, शब्दकोश आदि सृजना यानादिल । वय्कलं न्यय्गुलिं मल्याक थीथी सपूm सृजना यानादीगु दु । वय्कः छम्ह बांलाःम्ह चित्रकार नं खः । नेपाल संगीत, वौद्ध दर्शन व नेवाः संस्कृतिइ यक्व दखल दुम्ह विद्वान नं खः । वय्कःया व्यक्तित्व थकायेगुली जहान ज्ञानप्रभा तुलाधर व केहें मोतिलक्ष्मी उपासिकाया यक्व ल्हाः दु । साहु भाजुरत्नया म्ह्याय् जहान ज्ञानप्रभा मदये धुंकाः ६५ दँया बैंसय् वय्कःयात आचाकलि ल्वचं कल । कन्या मन्दिर हाइस्कुलया प्रधानाध्यापक केदारनाथया बिचाः मुँज्याय् न्ववावां थ्व ल्वचं कःगु खः । तःधंगु कुतः यानाः लिपा बुलुहुं च्वयेगु, जुइगु व न्ववायेगु याये फत । ने.सं. ११०२ स ७७ दँया बुदिं सिधयेकाः छुं दिं लिपा हृदयाघात जुयाः वय्कः थःगु हे छेँय् मंत । तसकं तःजिक वय्कःयात सम्मान यानाः सिथं यनेगु ज्या जुल । वय्कःया मचाखाचा मदु । वय्कलं थःगु महाकाब्य ‘सुगत सौरभ’ काय भाःपाः व बाखं मुना सपूm ‘मिं मनः पौ’ म्याय् भाःपाः झीत लःल्हाना वंगु खः ।"
https://nepalbhasatimes.com/5346,साहित्य,११३८ बछलाथ्व षष्ठी,ल्वापुया हा,"भगीरथया प्यम्ह काय दु । व्यापार नं छगू हे, अले च्वनीगु नं नापं थःपिनिगु छेँय् हे खः । तर थुखे छुं ला दत, इमि दथुइ ¥याङथ्याङ मदयाच्वंगु । गबलें सुं काय थः दाजुकिजापिनिगु खँ न्यंकेत अबुयाथाय् वइ, गबलें मेम्ह काय वयाः अंशबन्दा यानाबी माल धाःवइ । इमिगु न्हियान्हिथंया ल्वापु खँखं भगीरथ दिक्क चायेधुंकल ।                                                         छन्हु ला प्यम्हं हे नापं वयाथाय् वयाः व्यापार व सम्पत्ति इनाबीमाल धकाः धाःवल । भगीरथं दिक्क चायाः इमित धाल, ‘मचाबलय् ला छिपिं थथे मल्वाः । सकलें मिलेचले जुयाः हे च्वनाच्वंगु खः । आः अज्याःगु छु जुल ?’थुबलय् लाक हे अबुम्हेसिया मिखा पिनेसं च्वनाच्वंपिं स्वम्ह प्यम्ह खिचातय्थाय् जूवन, गुपिं मिखा तिसिनाः, म्ये लुयाः स्येंस्यें वयेकाः च्वनाच्वंगु दु । ‘छिपिं स्वयां ला थ्व खिचात हे बेस । गुलि शान्त जुयाः नापं च्वनाच्वंगु दु । छिपिं ला खिचात स्वयां नं मभिंपिं लात का,’ भगीरथं इमित तं पिकयाः न्यंकल ।थ्व खनाः दक्वं दाजु–किजापिनि मछालाः छ्यं क्वछुत । थुबलय् लाक्क हे छगू तल्ला च्वय् बालं च्वनाच्वंम्हेस्यां मरि छपाः वांछ्वयाहल, गुगु खिचातय् न्ह्यःने लाक कुतुंवल । सकसिनं मिखा कन । छम्ह खिचा मरिपाखे न्ह्याःवन । वयात खनाः मेम्ह खिचां नं उयाहल । मरि वांन्याःम्ह खिचां अनं याकनं बिसिउँ वनेत स्वल । तर ल्यंदुपिं मेपिं खिचात सकसिनं ह्वाउँ ह्वाउँ उयाः वयाके च्वंगु मरि लाका कायेत सन । थथे लाकालुकु याःबलय् गुलिसितं मरिकुचा छकू दतसा गुलिसितं छकू नं मदु । तर दक्वसिनं दक्वसिनं हे न्यानाच्वंगु दु । मरि ला गबलय् फुइ धुंकल का, तर खिचातय्सं धाःसा अझ नं छम्हं मेम्हेसित उया हे च्वन तिनि । क्वथाय् च्वनाच्वंपिं सकसिनं ल्वापुया कारण बांलाक हे थुयावल ।"
https://nepalbhasatimes.com/7073,साहित्य,११३८ अनलाथ्व त्रयोदशी ,नेवाः पुर्खापिनि काव्यिक जीवनी – शंखधर साख्वाः,"शंखधर साख्वाः सु खः ? शंख ज्वनाच्वंम्ह नेपाः देय्या विभूति खः अति हनेबःम्ह ।                                                         जुजु मखु, मन्त्री मखु बंजाः जक खः व बंजाः जूसां हलिंन्यंक लुयाच्वंगु जः व लखुतीर्थ खुसिया फी लुँया जति खंम्ह शंखधर साख्वाः सु खः ? शंख ज्वनाच्वंम्ह । गरीबया दुःखया घाः नुगः मिखां खंकाः सकसिगुं त्यासा पुलाः देश माथं वंकाः नेपाःमि झी उत्तिग्यनाः म्वाय्गु मन्त्र स्यंम्ह शंखधर साख्वाः सु खः ? शंख ज्वनाच्वंम्ह । झीगु देय् ‘नेपाल’ नामं संवत् हे दयेकाः गबलें हे झ्वाः मज्वीगु लुँ–स्वां छफ्वः ह्वयेकाः नेपाःमिया स्वाभिमान तःजाः यानाः वंम्ह शंखधर साख्वाः सु खः ? शंख ज्वनाच्वंम्ह । संसारय् ततःधंगु ज्या याना वंपिं मनूतय्त संसारं सदांसदां लुमंकेगु याः । विश्व शान्ति यायेगु लँपु ज्याना वंम्ह गौतम बुद्ध, बुद्ध धर्म चीनय् प्रचार यानावंम्ह भृकुटी, अथे हे चीनय् हे नेपाःया कलाकृति प्रचार यानावंम्ह अरनिकोयात संसारं लुमंकाच्वंगु, लुमंकाच्वनी । अथे हे संसारं सदांसदां लुमंकेबहम्ह नेपाःया मेम्ह छम्ह व्यक्तित्व शंखधर साख्वाः खः। गुम्हेसिनं नेपाल संवत् नीस्वनाः नेपाः देय्या गौरव हलिमय् न्ह्यब्वया वन । वय्कःपिं प्यम्हेसिगुं ज्वःमदुगु ज्यायात हनाबना तयाः नेपाः देसं ‘राष्ट्रिय विभूति’या पदवीं छायेपीगु ज्या जूगु दु । थ्व झी सकसिगुं निंतिं लसताया खँ खः । शंखधर साख्वाः येँदेय्या छम्ह नेवाः खः धकाः इतिहासविद्तसें दसु बियाः न्ह्यथनातःगु दु । थुकथं झीसं गौरव तायेकाः धाये फु शंखधर साख्वाः छम्ह नेवाः महारथि खः, नेवाः जुयाः नेपाःया न्हाय् हलिमय् धस्वाकावंम्ह महापुरुष खः । शंखधर सु खः धकाः झीसं पूवंक म्हसीके फयाच्वंगु मदुनि । शिलापत्र, ताम्रपत्र व पुलांगु अभिलेखय् च्वयातःगु आखःग्वलं वय्कः नेपाल संवत् नीस्वंम्ह येँ देय्या छम्ह महाजन (साहू) खः धकाः प्रमाणित जुइधुंकूगु दु । शिलापत्र, ताम्रपत्र अथे हे पुलां पुलांगु थ्यासपूm अध्ययन यानादीपिं विद्वानतय्गु धापूकथं शंखधर व नेपाल संवत्या खँ नेपालय् जक मखु, चीन, भारत, जापान आदि देशय् तकं परापूर्वकालंनिसें न्यना वनाच्वंगु दु । नेपाल संवत् उल्लेख जूगु ने.सं. ४० जःखःया येँय् न्हूघः देगःया सत्तिकच्वंगु मञ्जुश्री मूर्तिया पादः पीठय् कियातःगु जुजु शंकरदेवया नां दुगु ल्वहंपौ (शिलापत्र) नेपालभाषाया साहित्यया इतिहास सफुतिइ च्वयातःककथं दकलय् पुलांगु ल्वहंपौ खः । लिच्छवीकालय् नेपालय् शक संवत् व मानदेव संवत् छ्यलाबुलाय् वःगु खने दु । थ्व निगुलिं संवत्या न्हूदँ शुरु जुइगु दिं कार्तिक शुक्ल प्रतिपदा अर्थात कछलाथ्व पारु हे खः । थ्वहे दिनय् नेपाल संवत्या न्हूदँ शुरु जुइगु खः । थुगु दिं धइगु झीगु म्हपुजाया दिं नं खः । शक संवत् व मानदेव संवत् धुंकाः दकलय् अप्वः छ्यलाबुलाय् वःगु संवत् नेपाल संवत् हे खः । मल्ल शासनकालय् थ्व संवत् राज्यया हे संवत् जुयाः दकलय् अप्वः छ्यलाबुलाय् वःगु खनेदु । लिपा राणातसें विक्रम सम्वत्यात भारतं आयात यायेवं थ्व संवत् नं बुलुहुं बुलुया वंगु खः । शाह व मल्ल शासकतसें न्ह्याक्व हे न्हंकेत स्वःसां सांस्कृतिक व धार्मिक ज्याखँय् नेपाल संवत् छ्यलाबुलाय् आतक वयाच्वंगु दु । उकिं नेपालय् गबले तक नेवाः धर्म व संस्कृति ल्यनाच्वनी अबलय् तक नेपाल संवत् न्हनीमखु । शंखधर साख्वाःयात छखे ल्वहंपौ, सिजःपौ, थ्यासपूmपाखें म्हसीकेगु ज्या जुयाच्वंगु दुसा मेखे किंवदन्ती बाखनं नं शंखधरयात म्हसीके बियाच्वंगु दु । किंवदन्तीकथं ख्वपया आनन्ददेव जुजुं लखुतीर्थय् कायेके छ्वयाहःगु फि शंखधर साख्वालं न्याना काःगु प्यन्हु लिपा लुँ जुल । व छम्ह व्यापारी उकिसनं लुँ दयेवं व अतिकं तःधंम्ह साहु जुल । वय्कलं व लुँया दामं जनताया त्यासा पुलाः देय् व जनताया तःधंगु उपकार यानादिल । आःया सिनामंगलयात न्हापा सिलामुगः धाइगु खः । थ्वहे सिलामुगलय् च्वनाः वय्कलं धेबा पुले मफयाः दास जुयाः च्वंपिं नेपाःमिपिनिगु त्यासा पुलाः दासत्वं मुक्त याना बिउगु खः । थ्व उपकारी ज्याया लसताय् उगु ईया जुजु राघवदेवया उजं कयाः नेपाल संवत् पलिस्था याःगु खः । वैज्ञानिक मिखां धायेगु खःसा लखुतीर्थ स्वाःगु विष्णुमती खुसिइ अझ नं लुँ मालीपिं दनि । उकिं खुसिइ लुँ लुयाः वइगु अस्वाभाविक मखु । तर प्यन्हु लिपा फि लुँ जुल धइगु खँ वैज्ञानिक मजू । चांचां तःमि जूपिंत ‘फि हे लुँ याःम्हका’ धाइगु धापू आः नं दनि । शंखधरं छुं चमत्कार ला अवश्य हे याःगु खः । वय्कल लखुतीर्थं हःगु फिइ लुँ लुइकूगु जुइफु वा वया ब्यापार तःजिक सफल जुयाः धेबा कमे याःगु नं जुइफु । न्ह्यागु थजु वय्कलं थःगु धेबां जनउपकारया ज्या यानादीगु खँ नं ऐतिहासिक दस्तावेजपाखें प्रमाणित जुइधुंकूगु दु । तसकं नुगः क्वसाःम्ह छम्ह साहुं देय् व जनताया हितया ज्या याये फु धइगु खँ असम्भव ख हे मखु । चन्द्रमाया गतिकथं न्ह्यानाच्वंगु थ्व नेपाल संवत् शंखधर साख्वाःजुं जुजुया नामं नं मखु थःगु नामं नं मखु देय्या नामं नीस्वनादिल । थ्व नं छगू तःधंगु गौरवया खँ खः । देय्या नामं नीस्वनातःगु संवत् संसारय् गनंं मदु, थ्वहे नेपाल संवत छगू हे जक खः । थुकिं नेपाः देय्या स्वाभिमान तजाः जूगु दु । वि.सं. २००७ सालं प्रजातन्त्र वये धुंकाः दकलय् न्हापां च्वसापासां सार्वजनिकरुपं थ्व संवत् हनेगु ज्या याःगु खः । नेपाल संवत्या न्हूदँ हनेगु व छ्यलेगु ज्याय् धर्मादित्य धर्माचार्यया नं यक्व ल्हाः दु । लिपा वयाः नेपालभाषा मंकाः खलकं बुलुहुं बुलुहुं तःजिक न्हूदँ हनेगु ज्या जूगु खः । मंकाः खलःया थ्व न्हूदँ ज्याझ्वः झःझः धायेकेत सांस्कृतिक बाजनं तःधंगु भूमिका म्हितूगु खः । थ्व सांस्कृतिक नखः थें जुइधुंकूगु दु । न्हूदँया सांस्कृतिक जुलुस नेवाःतय्गु छगू तःधंगु शक्ति जुइधुंकूगु दु । थ्वहे शक्तिं यानाः नेपाल संवत् व शंखधरया नां तःजिक प्रचार जुल । सरकारं तकं शंखधरयात राष्ट्रिय विभूतिकथं हनेगु ज्या जू वंगु खः । थ्व नेवाःतय्गु आःतकया दकलय् तःधंगु उपलब्धि खः । नेपाल संवत्यात राष्ट्रिय संवत्कथं नं सरकारं मान्यता बीधुंकूगु दु । व्यवहारय् गुलि जुइ माःगु मजूनि । शंखधर छम्ह नेवाः जूसां छम्ह नेपाःमि नं खः । थ्व संवत् हनेगु व छ्यलेगु दायित्व नेवाःतय्गु जक मखु, सम्पूर्ण नेपाःमितय्गु खः । उकिं सकल नेपाःमितसें थ्व संवत् छ्यलाबुलाय् हये माःगु दु । शंखधरयात हने माःगु दु । लोककवि जकःमिया याकनं पिदनेत्यंगु नेवाः महा®थिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।)"
https://nepalbhasatimes.com/7330,साहित्य,११३८ अनलागा चौथी,बिक्रमादित्य जुजुया किंबदन्ती,"दै.ज्यो.रति जोशी श्रेष्ठ                                                          उगु इलय् नेपाः (आः नं व हे नां जुयाच्वंगु दु) यात राजधानी यानाः स्वयंब्रत नांयाम्ह जुजुं राज्य चलय् यानाच्वंगु जुयाच्वन । वय्कः जुजुं बज्रयोगिनीया तसकं सेवा याइगु जुयाच्वन । उकिं बज्रयोगिनी स्वयंब्रत जुजु खनाः लय्तायाः न्हिंन्हिं असंख्य धनद्रव्य बियाहइगु जुयाच्वन । व हे धन द्रब्यं दुःखी, द्ररिद्र व ब्रम्हूतय्त दानदक्षिणा बिइगु जुयाच्वन । थ्व हे इलय् पाल्पाया जुजु बिक्रमादित्य थःगु राज्यया हालचाल सिइकेत चाःहिउ वंगु इलय् छम्ह मिसा थः काय् ज्याया झ्वलय् छेँ नं पिहांवंगु, तर लिहां मवःगुलिं दुःख जुयाच्वंगु खंकल । जुजु बिक्रमादित्यं व मिसायात वया काय् मालाबिइगु बचं बिल । व मिसाया काय्म्ह नेपाःया विशाल नगरयात राजधानी यानाः जुजु जुयाच्वंम्ह जुजु सत्यब्रतयाथाय् चाकरी यानाच्वंगु जुयाच्वन । बिक्रमादित्यं व काय्मचायात लितछ्वयाः वयागु थासय् थः हे भेष हिलावनाः जुजु सत्यब्रतं हे मसिइक जुजुया चाकरी यानाच्वन । बिक्रमादित्यं तसकं म्हो इलय् हे स्वयंब्रत जुजुं नित्य द्रब्य प्राप्त यानाच्वंगु रहस्य सिइकल । रहस्य सिउगुयां कन्हय्कुन्हु हे बिक्रमादित्य स्वयंब्रत स्वयां न्हापां थःगु नित्य ज्या सिधयेकाः बज्रयोगिनीयाथाय् वनाः थःगु म्हयात त्यात्या यानाः, म्हय् मरमसला तयाः तारिणीया भक्ष भोजनया निंतिंं थःगु शरीर ग्वाराग्वारा दायाच्वंगु बूगु चिकंया कराहिइ क्वफात । छुं ई लिपा योगिनीगणपिं वयाः उगु ला नल । न्हिंन्हिं स्वयां तसकं सवाः साःगुलिं योगिनीगणपिं लय्तायाः अमृतसिंचन यानाः म्वाकाः धनया सिमा (चिन्तामणी) नापं बियाछ्वत । अले देवीं नं आः हानं लिपा थथे यायेमते धकाः कराहि हे भपुइकाबिल । छुं ई लिपा जुजु स्वयंब्रत थ्यंक वल । कराइ भपुकातःगु खनाः देवीया न्ह्यःने वनाः तसकं बिलाप यात । देवी नं वयागु न्ह्यःने प्रकट जुयाः आज्ञा जुल कि ‘हे जुजु छिमि नोकर बिक्रमादित्य खनाः तसकं लय्तायाः जिं वयात धनया सिमा(चिन्तामणी) नापं बियाछ्वयेधुन । व हे धनं ज्या चलय् या ।’ थथे धयाः बिक्रमादित्यं याःगु सारा ज्याखँ न्यंकल । देवीया खँ न्यनाः स्वयंब्रत अनं लिहां वनाः बिक्रमादित्ययात धन्यबाद बियाः थःगु राज्य नं लःल्हानाः थः बज्रयोगिनीयाथाय् तपस्या यानाः सिद्ध जुयावन । व हे दिनंनिसें बिक्रमादित्यया नांया न्ह्यःने बीर धइगु पद स्वाःवन । जुजु बीर बिक्रमादित्यं बिशालनगरयात राजधानी यानाः नेपाःया सिंहासनय् च्वनेधुंकाः दक्षतापूर्वक राज्य न्ह्याकल । व जुजुं गुहेश्वरीयागु नं सेवा याइगु जुयाच्वन । उकिं गुहेश्वरी नं जुजु खनाः लय्तायाः खड्ग समेत बिउगु जुयाच्वन ।छुं ई लिपा बीर बिक्रमादित्यं नेपाःया द्यःपिं नाप बिदा कयाः थःगु देश पाल्पा वनाः हरिसिद्धि त्रिशक्ति देवीयात कलशय् तयाः नेपालय् हयाः हरिसिद्धि नांया द्यःयात जेष्ट पूरी (जलदे) नांया देश दयेकाः व हे थासय् हरिसिद्धि स्थापना यानाबिल । थ्वयां छुं ई लिपा हरिसिद्धिया आज्ञा कथं वयागु प्याखं नं चलय् यानाबिल । बीर बिक्रमादित्य जुजुं वठुल स्थान (बत्तिसपुतली) धइगु थासय् दरबार दयेकाः अन हे राजधानी दयेकल । थ्व स्वयां न्ह्यः जुजुया दरबार बिशाल नगरय् जुयाच्वंगु खः । बीर बिक्रमादित्य जुजुयात गुहेश्वरी द्यवं छगू सिंहासन नं बिउगु जुयाच्वन । गुगु सिंहासनय् च्वनकी राजकाजया ज्ञां दइगु जुयाच्वन । उगु बत्तिसलक्षणं युक्त जूगु सिंहासन बत्तिसपुतली दरबारय् हे तयातःगु खः । सिंहासनया वर्णन व बीर बिक्रमादित्यया जीवन चरित्र ‘बत्तिसपुतलीका’ नांया इतिहासय् च्वयातःगु दु । जुजुं तःदँ तक नेपाः राज्य चले यानाः अन्तय् बज्रयोगिनीपाखें हे उद्धार जुयावन । थ्व जुजुया पालय् दक्षिणपाखे भूतल जमिन स्वयां क्वय्या लँपुं श्री गोदावरी बिज्यानाः निलबुद्ध पर्वतय् प्रख्यात जुयाबिज्यात । थ्व हे क्रम‌ं नेपाल देवपूरी खः धका जमाल पर्बतया क्वय् लुती तीर्थ धायेकाः ख्याति प्राप्त जुयाबिज्यात । बौया स्वर्गबास जुइ धुंकाः राजकुमार बिक्रमकेशरीं तःदँ तक नेपालय् राज्य चले यानाः न्याय, नीतिपूर्वक प्रजा पालन यानाच्वन । वं थःगु इलय् नारायणहितिया नापं (नौ तल्ला) गुतँजाःगु दरबार दयेकाः उकियात हे थःगु बासस्थान यानाच्वन । थ्व जुजुं तःधंगु क्यब दयेकाः अन हे जलशयन नारायण स्थापना यात । अन हे आगं दयेकाः थः इष्ट देवता मनमानेश्वरी नां तयाः राजदेवी स्थापना यानाः दँय्दसं प्रजापिं नापं द्यः जात्रा हनाच्वन । छुं दँ लिपा थः बौ बीर बिक्रमादित्यं दयेकूगु नारायणहिति अकस्मात बन्द जुल । जुजु बिक्रमकेशरी नं बिचाः याना जिमि बाःनं प्यम्ह जलशयन नारायणया आज्ञा दयेकूगु खः । जि नं अन हे वने धकाः वनाः थौंकन्हय्या धोबिखोला, बानेश्वर, ज्ञानेश्वर, भुइजःसिइ च्वंगु प्यम्ह नारायणयाथाय् वनाः पुकार याःबलय् ज्योतिष नाप मिलय् जुयाः या धइगु आज्ञा जुल । ज्योतिषयाके न्यना स्वःबलय् ३२ लक्षणं संयुक्त जूम्ह नरबली बिल धाःसा जक थ्व हितिं ल वइ धकाः न्यंकाबिल । थ्व न्यनाः जुजुं बिचाः यातकि बिना अपराध प्रजापिनिगु जीवन घात यायेगु ठिक मजू, उकिसनं बत्तिस लक्षणयुक्त मनू लुइके थाकुइ । अन्तय् जुजुं थःगु हे शरीर अर्पण यायेगु मनं क्वःछिनाः युवराज भूपकेशरीयात एकान्तय् सःताः धाल, ‘थौं स्वयां प्यन्हुया दिनय् चान्हय् झीगु हिति सुनां बन्द याःगु खः व हे मनू हिति फुसय् द्यनाच्वनी । व दिनय् वयात खनेसातं स्यानाबिउ ।’ थथे धयाः प्यन्हु लिपा जुजु थः हे हितिइ द्यंवन । जुजु व युवराज निम्हं ३२ लक्षणयुक्तपिं जुयाच्वन । युवराज भुपकेशरीं थः बौया आज्ञा कथं द्यनाच्वंम्ह खनेसातं छुं बिचाः हे मयासे निकू कुचा जुइक पालाबिल । (थन हिति धयागु नितान्त नेवाः शब्द खः । अथे हे हरिसिद्धिया पुलांगु नां जेष्ठपुरी जल देश खः । थ्व दक्व नेवाः शब्द खः । थ्व दक्व नेवा बस्ती नं खः । थ्व खँ नं बिचाः यायेबह जू ।) थथे जुइसातं बन्द जुयाच्वगुं नारायणहितिं तःधाः जुइक लः हाल ।लःधाः हायेवं भूपकेशरी लय्ताया नारायणहितिइ स्वःवन । तर पितृ हत्याराया ख्वाः स्वयेमाली धकाः हितिमंगलं लिउने स्वयाबिल । उकिं नारायणहितिया हितिमंगः आतकं फस्वयाच्वंगु धाइ ।नारायणहितिं न्हापां हि बाः वल, लिपा जक यच्चुगु लः हाःगु खः । लः हायेवं अनजान युवराज लय्तायाः दरबारय् लिहां वल । युवराज भानुमतिइ थ्यंबलय् वं खुसिं तुंचा जक चुइका यंकाच्वंगु खन । तुं जक चुइका यंकूगुलिं भानुमतियात तुँखुचा धायेगु चलन जूगु खः । आतकं तुँखुचा हे धयाच्वंगु दु । कन्हय्कुन्हु जुजुयात स्यानातल धयागु तःधंगु हल्लीखल्ली जुल । नारायणहितिं लः नं हायाच्वन । थ्व खँ सिइवं युवराजं तसकं शोक यानाः थः मांयात राज्य भार लःल्हानाः थः हत्यामोचनया निंतिं बज्रयोगिनीयाथाय् वनाः ख्वयाः, हालाः पुकार याःबलय् वयागु स्तुतिं सारिणी तुरन्त प्रसन्न जुयाः कलिङ्ग पंछि (हाकुम्ह खा) छम्ह ब्वयेकाः धयाबिज्यात, ‘थ्व गन जूवनी अन प्यखेरं छगू कोषया प्रमाण यानाः छगू बौद्ध देगः दयेकाबिउ । अले छ पापं मुक्त जुइ । थथे धाये धुंकाः योगिनीं थः गणपिंत धयाबिज्यात कि बिक्रमकेशरी जिगु परमभक्त खः । उकिं वयागु छ्यं हयाः जिगु नापं ती । योगिनीया गणपिंस सारिणीया आज्ञा कथं छ्यं हयाः बज्रयोगिनीया नापं तल धयागु खँ उल्लेख दु । व छ्यं आतक नं बज्रयोगिनी नापं दनि । चलनचल्तीइ थ्व छ्यंयात जुजु बीर बिक्रमादित्यया धायेगु चलन दु । तर व छ्यं बिक्रमादित्यया काय् बिक्रमकेशरीयागु खः । युवराजं देवीया आज्ञाकथं बौद्ध देगः दयेकेत्यंगु इलय् पितृहत्याया पापं १२ दँ तक वा मवल । युवराजं चान्हय् वइगु खसुयात तुयुगु कापः लानाः फयाकायेगु यात, अले व हे कापः तिसिनाः वःगु लखं झिंनिदँ हे बिकाः बौद्ध देगः दयेकल । खसुतिं जक दयेकूगु देगः जूगुलिं व देगःयात खसुति (खास्ति) देगः धाइ । व थाय्यात खास्ति धायेगु यात । मेकथं खा तिन्हुयाः जूवंगु थाय् जुयाः नं व थाय्यात खास्ति धायेगु चलन जूगु खः । खास्ति नेवाः खँग्वः खःसा आः थ्व खँग्वः नं लोप जुइगु अवस्थाय् दु । थांैकन्हय् यक्वसिनं थ्व थाय्यात बौद्ध धाइ । थ्व देगः दने धुंकाः भुपकेशरी हाकनं बज्रयोगिनीयाथाय् ल्हाः बिन्ति यानाः च्वंच्वन । योगिनीं व खनाः लय्ताया धयाबिज्यात, ‘छं जिं धयाथें बौद्ध देगः दयेकल । उकिं छंगु पाप नाश जुल । छिमि बाज्या बिक्रमादित्ययात जिं धनया सिमा बियाछ्वयागु दु । व हे धनं छं थःगु नां व देशय् बिक्रम संवत् नां यानाः संवत् चले याः हुँ । कलियुगयागु ३००० दँ गुबलय् जुइ उबलय् छं चले याःगु बिक्रम संवत चले जुइ ।’ थुलि धयाः देवी अलप जुयावन । युवराज नं देवीया आज्ञा बमोजिम थःगु देय्न्यंक बिक्रम संवत् चले याये धकाः वन । भुपकेशरीया मामं थःत लानि नवसागर भगवती धकाः प्रख्यात जुइकाः राज्य यानाच्वन । व रानी नवसागर भगवतीया पालय् पलाञ्चोक भगवती, नाला भगवती, सौभाग्य (शोभा) भगवती व नवसागर (नंसाल) भगवती निर्माण जूगु खः । थ्व प्यंगू मूर्ति छम्ह हे कालिगढं दयेकूगु खः । न्हापां पलाञ्चोक भगवती दयेकल । पलाञ्चोक भगवती दयेके धुंकाः हानं मेम्ह भगवति दयेकी धकाः वयागु निपां ल्हाःया पतिंचा चानाबिल । पतिंचा चानाबी धुंकाः नाला भगवती दयेकल । हानं छपा ल्हाः चानाबिल । अय्नं वं शोभा भगवती दयेकल । शोभा भगवती दयेके धुंकाः मेगु ल्हाः नं चानाबिल । निपां ल्हाः मदये धुंकूसां नवसागर (नंसाल) भगवती दयेकल । थ्व खनाः लानि नवसागर भगवती लय्तायाः जीवनपर्यन्त नयेत गाक्क धन द्रब्य बियाः व कालिगढयात लय्तायेकल । व कालिगढ विश्वकर्माया अबतार खः धकाः इतिहासकारतय्सं च्वयातःगु दु । थ्वयां छुं दँ लिपा नवसागर भगवतीइ लानि सिद्ध जुयावन धयागु खँ उल्लेख जुयाच्वंगु दु ।बीर बिक्रमादित्यया बंश लोप जुइ धुंकाः लिपा भोजदेव नांयाम्ह व्यक्ति नेपालया जुजु जूवल । वं बिक्रमादित्यया महिमा न्यनाः जिं नं अथे हे याये धकाः गुमान यानाः देवीं बियातःगु सिंहासनय् च्वनेत तयार जुल । उबलय् सिंहासनय् च्वंगु बत्तिसलक्षण लाप्चा जुयाः छम्ह छम्ह यानाः पिहां वयाः ज्ञान धर्म व बिक्रमादित्य जुजुया बर्णन यानाः ब्वयावन । अय्सां भोजदेवं च्वनेगु इच्छा यानाच्वनेवं देवीं सिंहासन थःगु हे थासय् लितयंकल । बत्तिसपुतली हे नांयागु सफुलिइ थ्व सिंहासन, थुकी साजवाः मस्त च्वनीबलय् व मस्तय्सं न्याय निसाफ याइगु व बत्तिस पुतली ज्ञान धर्मं जाःगु सफू आतकं नं लुइके फइतिनि ।थुकथं बिक्रमादित्य जुजुया किंबदन्ती न्हापा न्हापा छगू पुस्तां मेगु पुस्तायात कनेगु चलन दुगु खः । थ्व किंवदन्ती मनूतय्गु मेच्वकाय् घानाच्वंगु किंबदन्ती खः । आः वयाः थज्याःगु किंबदन्ती छगू पुस्तां मेगु पुस्ताय् वनीगु परम्परा लोप जुयावंगु दु । आः ला झन् मचांनिसें स्कुल वनी । बाज्याबज्ये नं अफिस वनी, ज्या यायां लिमलाः । थज्याःगु न्यनेकने बाखंया परम्परा हे लोप जुइधुंकल । थुगु उल्लेखित किम्बदन्ती जिमि बा सूर्यबहादुर जोशीजुं बंशावली सफुलिं ल्ह्ययाकयाः संकलन याना तयादीगु खः । थ्व नेपाली भाषां च्वयातःगु बंशावलीइ उल्लेख जूगु किंबदन्ती खः । थ्व किंबदन्ती न्हापा न्हापाया इतिहास खः । थुगु किंबदन्तीइ उल्लेख जूगु खँयात चिन्तन मनन यायेबलय् बिक्रमादित्य जुजु नेपाःया जुजु खः । व हे जुजुया नामं बिक्रम संवत् चले जूगु खः धकाः प्रमाणित यायेगु आधारत यक्व लुयावइ । बिक्रमादित्य उज्जैनया जुजु धाइ । स्कन्ध पुराण कथं उज्जैन धइगु थाय्यात बिशाला नं धाइ । बिशाला धइगु बिशालनगर जुइफु । अथे हे उज्जैन शहरयात मालब्य देश नं धाइ । मालब्य देश अपभ्रंश जुयाः मालीगाउँ जूगु खः । माली गामय् बिक्रमादित्य जुजुया आगंद्यः मनमानेश्वरी देवीया देगः आतक नं दु । बिशालनगर व मालीगाउँ तसकं सतीगु थाय् खः । अस्तु ।"
https://nepalbhasatimes.com/6333,साहित्य,११३८ बछलागा एकादशी,दलितका झुपडीया अंग्रेजी अनुवाद विमाेचन,"येँ– बाखंच्वमि केदार पोखरेलया बाखं संग्रह ‘दलितका झुपडी’ व उपन्यास ‘चेप्टे भँगालो’ यात अंग्रेजी अनुवाद पिदंगु दु । अग्रेजी अनुवाद प्रा.राजु मानन्धर यानादीगु खः ।                                                         प्रा. डा. प्रतिमा शर्माया सभापतित्वय् प्रज्ञा भवनय् शुक्रवाः जूगु ज्याझ्वःया दथुइ मूपाहाँ रक्षामन्त्री ईश्वर पोखरेल, विशिष्ट पाहांपिं प्रज्ञा प्रतिष्ठानया कुलपति डा. गंगाप्रसाद उप्रेति, एनआरएन अध्यक्ष भवन भट्ट, साहित्यकारपिं प्रा. डा. रामदयाल राकेश, माया ठकुरी, गार्गी शर्मां मंकाः कथं विमोचन यानादिल । सफूयात कयाः डा. सेन कोइराला ‘बन्धु’, प्रा. डा. कृष्ण पोखरेल, सह–प्रा. कृष्ण पौडेल, डा. ऋषिराम अधिकारीपिंसं टिप्पणी यानादीगु खः ।"
https://nepalbhasatimes.com/7452,साहित्य,११३८ अनलागा षष्ठी,च्वमि महर्जनया फाटिएको प्रतिवद्ध मन,"येँ – ल्याय्म्हम्ह च्वमि श्यामकृष्ण महर्जनं च्वयादीगु लघु उपन्यास ‘फाटिएको प्रतिवद्ध मन’ छगू ज्याझ्वःया दथुइ पितब्वज्या जुल । च्वमिया अबु दबलमान महर्जनया सभापतित्वय् जूगु ज्याझ्वलय् नेपाःया राष्ट्रिय गानया च्वमि ब्याकुल माइलां सफूया पितब्वज्या यानादीगु खः ।                                                         रुपा महर्जनं लसकुस यानादीगु ज्याझ्वलय् सफू पिथनेत थीथीकथं ग्वाहालि यानादीपिंत मतिनाया चिं मूपाहां ब्याकुल माइलां लःल्हानादीगु खः । ज्याझ्वलय् नवासें सफूया च्वमि महर्जनं सफू मिया वःगु ध्यबा मध्ये ३ प्रतिशत सतक मस्तय्त शिक्षा बिया वयाच्वंगु ‘सडकबाट घर’या ज्याझ्वःयात लःल्हायेगु उद्घोष यानादीगु खः । येँ मनपा १५ वडा सदस्य आनन्दराम गौतम, लिटिल बुद्ध एकेदमिया प्राचार्य नारायणकुमार कार्की लगायतं सफूया थीथी पक्षयात कयाः नुगःखँ प्वंकादीगु ज्याझ्वलय् थीथी सांस्कृतिक ज्याझ्वः नं न्ह्यब्वःगु खः ।"
https://nepalbhasatimes.com/7775,साहित्य,११३८ अनलागा द्वादशी ,न्ह्याके नु पलाः,"न्यना ला छिमिसं ? झीगु तजिलजि गुलि तःमि हँ ! ल्यनी तिनि ला थ्व लिपा तकं बिचाः यायेमाःगु खँ !                                                         न्यना ला छिमिसं झीगु भाय् गुलि तःमि हँ छाय् छिमित धन्दा मदु ? थ्व ला तना हे वनीन ! सिउ मखु ला, थःगु अधिकार न्ह्याथे यानाः नं कायेमाः नेवाः धकाः म्हसीकेत न्हापां थःगु भाय् निं माः । छकः तनेधुंकल कि थ्व झीगु तिसा हानं लुइ मखु थःगु भासं खँ ल्हानां झी गबलें चीधं जुइ मखु । कुतः या, थ्वयात म्वाका तयेत थःथःगु थासं नेवाःतय्त स्वानाच्वंगु खः थ्व झीगु हे भासं लय्ताइ झीगु मांभाय् ल्यंके नु थ्वयात छ्यलाः मदिक्क न्ह्याके नु झी फुक्कस्यां थ्व तःधंगु पलाः । – प्रतिबिम्ब स्थापित,  मेलवर्न, अष्ट्रेलिया ।"
https://nepalbhasatimes.com/9942,साहित्य,११३८ दिल्लाथ्व नवमी,चिबाखं,"चक्रे राजकुमार                                                          #गोविन्द श्रेष्ठ तस्सकं दुःख सियाः सित बिचरा चक्रे । वया निम्ह कायपिं दुगु खः । यक्व दँ दत निम्हं बेपत्ता । गन वं, गन वं ? वया कलाः नं पय्नं वने धुंकल हँ मेथाय् हे । थौं गामय् च्वंपिं मिले जुयाः ख्वःमि तयाः वया दाहसंस्कार क्वचायेकल । किस्न साहुया भरिया जुयाः वया लिउलिउ कापः थू थू कुबियाः गांगामय् वनाः कापः मिउ जुइम्ह बिचरा चक्रे । तर न्ह्यइपुगु खँ ला छु धाःसा किस्न साहुया नं साहु खः थ्व चक्रे । किस्न साहुयात कापः व्यापार यायेत लाय् बिउम्ह हे व । अथेसां किस्न साहुया भरिया जुया जुइगुलिइ हे आनन्द वः वयात । लय्लय् पतिकं खुरु खुरु दांया ब्याज वयाच्वनीगु । भरिया ज्याला अलग्ग । अले किस्न साहुया लिउ लिउ जुइबलय् नयेगु, त्वनेगु फ्रि जुइगु हे जुल । बस्, गा हे गात नि, थुलिं अप्वः मेगु छु मानि चक्रेयात । न्हापा च्या हे त्वने मसःम्ह चक्रे …. । किस्न साहुया सङ्गतं च्या त्वने सयेकल । किस्न साहुया सङ्गतं हे म्हुतुसी कताकाः टिप्वाल चुरोट नं त्वने सयेकल । कस्तुरिबिन यानाः ख्येँ कालाः नयेगु, बुट्टा दुगु नाइलन मोजा न्ह्यायेगु फुक्क किस्न साहुया सङ्गतं सयेकल चक्रें नं । न्हापां च्या त्वंबलय् वया म्हुतुसिइ गज्याःगु स्याथाक्क पूगु । च्यां पुनाः ग्वःन्हु तक ला वया मेच्वका हे ह्याउँसे च्वनाच्वंगु । न्हापां नाइलनया मोजा न्ह्याःबलय् नं छ्यारा छ्यारा तज्याःगु वया ग्वालिं गज्याःगु नक्सां जक ध्वय्पिउगु न्हूगु मोजाय् । अथेहे च्यार्रर सः वयेकाः नाइलनया सुकाति चचबुनाः हाज्या हाज्या वःगु ।तर लिपा चक्रे मेम्ह हे मनू जुल । सुकुलिइ तयाः, इस्त्री दुगु लं फिनाः स्याम्पुल नक्सां जुइम्ह जुल व । किस्न साहुं ला वयात ‘राजकुमार’ धकाः हे नां छुना बिल । किस्न साहु… । देश नयाः शेष जुयाच्वंम्ह मनू । याक्वप्वालय् हेक्साद्यः दुम्ह हँ व । न्हापा न्हापा जूसा तपुलि चाःचाः हुइकाः फि फि त्वँचात हायेकाः न्ह्याबलें घ्वाँय् घ्वाँय् छ्यं चासुम्वया च्वनीम्ह चक्रे । न्ह्याथाय् वंसां भ्याग्राक्क बँय्सं फ्यतुइम्ह व । लिपा चकति लानाः फ्यतुकीगु जुया वल किस्न साहु नं । गामय् खसी, दुगु स्याक्वपतिकं वयात नं छगू भाग तयेके छ्वया हइगु जुयावल किस्न साहुनं । गुबलें गुबलें ला चलःचा, सुकुभत्तु, बँदेलया ला नं तयेके छ्वया हइगु जुयावल । ध्यबाया खँ हे दुगु मखु । हिसाबय् छाया तइ, बस् ! आखिर राजकुमार ला खत व ।तर लिपा किस्न साहुं चक्रेया कित्ता छकु नामसारि याना काल । उकिं लिपा बुलुहुँ बुँ नं नामसारि याना काल । उकिं नं लिपा छेँ नं नामसारि याना काल ।थौं चक्रे हाःनाः मदयेकाः सित । तर किस्न साहुया हिसाबकथं आः नं वया प्यद्वः दां कायेमानि हँ बिचरा चक्रेयाके । साभार ः पलिस्था दँपौ ल्याः २५"
https://nepalbhasatimes.com/9647,साहित्य,११३८ दिल्लाथ्व तृतीया,अनुवाद साहित्यं नेवाः संस्कृति प्रचार याइ,"येँ – नेवाः सभ्यता, नेवाः संस्कृति, कला, साहित्ययात तब्याक न्यंका यंकेगु खःसा नेवाः साहित्य, कृतिया अनुवाद जुइमाःगु खँ धाःगु दु । वरिष्ठ आख्यानकार भाषाथुवाः मथुरा साय्मिया पुलांगु उपन्यास ‘मचाया मां’या अंग्रेजी अनुवाद ‘ए बेबीज् मदर’ व उपन्यासकार राज साय्मिया सामाजिक उपन्यास ‘पामिला’या विमोचन यानादिसें वरिष्ठ भाषाविद् डा. तेजरत्न कंसाकारं थ्व खँ धयादीगु खः।                                                         ज्याझ्वलय् न्ववानादिसें वय्कलं धयादिल, ‘जिं अनुवाद यानागु चित्तधर हृदयया ‘सुगत सौरभं’ नेवाः सभ्यतायात छुं भचासां संसारय् म्हसीका बीफुगु तायेका । अथेहे नेवाःतय् तजिलजि, साहित्य, संस्कार, संस्कृति संसारन्यंकं थ्यंकेगु खःसा नेवाः साहित्यया थीथी भासं अनुवाद जुइमाः ।’ थम्हं मरुसतः दयेकूगु ईया तान्त्रिक लीलाबज्रया बारे बौद्धविद्वान व संस्कृतिविद् यज्ञमानपति वज्राचार्यं च्वयातःगु सफूया लिसें मेमेगु सफूत अनुवाद यानातयागु खँ कनादिसें वय्कलं थुपिं सफू प्रकाशन धाःसा जुइ मफयाच्वंगु खँय् दुःख प्वंकादिल । ‘लीलावज्र सम्बन्धी सफूयात कयाः गुलि विदेशीतय्सं गबलय् पिहां वइ धकाः न्यनाच्वंगु दु, उमिसं थज्याःगु सफूया पाखें हे नेवाःतय् बारे सीकीगु थुइकीगु खः । उपिं झीगु बारे ब्वनेत तसकं इच्छुक दु’ वय्कलं धयादिल । शनिवाः विमोचन जूगु उपन्यासकार मथुरा साय्मिया उपन्यासयात राजेन मानन्धरं अनुवाद यानादीगु खः । अथेहेजासुसी उपन्यास च्वया वयाच्वनादीम्ह उपन्यासकार राज साय्मिं च्वयादीगु न्हापांगु सामाजिक उपन्यास ‘पामिला’ खः । सफू विमाेचनया भिडियाे स्वयादिसँ ।"
https://nepalbhasatimes.com/9943,साहित्य,११३८ दिल्लाथ्व नवमी,निपु हिन्दी चिबाखं,"तुतिमरुचा  #मृणाल आशुतोष                                                          छेँया लकस असामान्य जुया वयाच्वन । म्हीग तिनि राजेन्द्रं सुं छम्ह दुःखी मिसालिसे ब्याहा यायेगु खँ छेँय् पित हयाबिल । किजापिं ला अजू चाल, तर भौपिनि सः धाःसा भचा अप्वः हे तस्सः जुयावल । बिचरी बुरिम्ह मां इमित थुइकेत कुतः यायां हे हारय् चायेधुंकल । भौपिनिगु च्वामुगु शब्दवाणं नुगः हे चिरिचिरि बायाच्वंगु दु, तर न्हाय्पनय् कपाय् तयेगु बाहेक मेगु छुं उपाय नं ला दुगु मखु । सनिलय् तमं ख्वाः ह्याउँक च्याकाः वीरेन्द्र तप्यंक मांया क्वथाय् दुहां वल । भतिचा हे लिमबाकुसे निम्हं भौपिं लुखाया खापाय् प्यपुंक च्वं वयेधुंकल । ‘मां, थ्व छु जुयाच्वंगु छेँय् ? दाइ वेँ ला मजू ला ?’ ‘पुता, थुकी वेँ जुइगु छु खँ दु ?’ ‘थुगु उमेरय् ब्याहा ? मनूतय्सं छु धाइ ? त्वाःबायापिंसं थुकलं बी का झीत’ – तमं वयागु ख्वाः झन् च्यानावल । ‘पुता, वं छुं क्वःछिउगु दुसा, छुं भचा बिचाः यानाः हे ला क्वःछिउगु जुइ नि । उम्ह दुःखी मिसाया बारे नं ला बिचाः या ।’ ‘अँ, खः, भचा अप्वः हे बिचाः यात का । थःगु ला तुति त्वःधूगु हे जुल, अले उकिसनं बुरा जुइकाः छम्ह मिसाया जिम्मेवारी क्वबिउ वनाच्वन का । ’ ‘नीदँ न्ह्यवंनिसें तुति मदयेक हे च्या मियाः जिमिगु छिमिगु खर्च चले यानाच्वन नि सा ! अय्क छातिइ ल्हाः तयाः बिचाः या सा, धाथेंयाम्ह तुतिमरुचा व खः लाकि…। ’ खसु   # हरीशकुमार अमित तःधंम्ह अफिसरं चिधंपिं अफिसरतय्गु मिटिंग कयाच्वंगु । मेगु ला दक्व पाय्छि हे जुल, तर छम्ह चिधंम्ह अफिसरं तःधंम्ह अफिसरया लात फल । थ्व मखु कि उम्ह चिधंम्ह अफिसर बांमलाक ज्या याइम्ह खः । वयागु ज्या मेमेपिं अफिसरतय्गु स्वयां यक्व हे बांलाः, तर उम्ह अफिसरया दकलय् तःधंगु कमजोरी थ्व जुल कि व तसकं हे इमान्दार व सत्यवादी लानाच्वन । न वं तःधंम्ह अफिसरया न्ह्यःने न्हिप्यं संकःवं, न थः पासा अफिसरतय्गु विरुद्ध चुकरि हे याः वं । बस्, थःगु ज्याय् हे जक मतलब तयाच्वनी । चिधंम्ह अफिसरयाके तःधंम्ह अफिसरया ब्वः फयेगु बाहेक मेगु लँ हे मदु । मिटिंग क्वचायेवं व थः पासापिंत सुयातं अय्क छकः हे मस्वसे सरासर थःगु क्वथापाखे वन । चिधंम्ह अफिसर थःगु क्वथाय् थ्यनी थें च्वंबलय् न्ह्यःनें वं रमेश वयाच्वंगु खन । रमेश उगु हे अफिसय् क्लर्क खः । रमेशलिसे छम्ह मेम्ह नं दु । चिधंम्ह अफिसरयात खनेवं रमेश तसकं क्वमिलु जुयाः अभिवादन यात, अले धयाहल, ‘सर, छिं जिगु उगु ग्वःदँमछि न्ह्यवंनिसें थानाच्वंगु तलब थहां वनीगु केस क्लीयर यानादिल, उकिया एरियर जितः दत । थ्याक्क चय्द्वः वल । छितः यक्व यक्व सुभाय् सर ।’‘अरे, थुकी सुभाय् बीमाःगु छु खँ दु । छंगु हक लगे जू व, छंत दये हे माःगु खः व’ चिधंम्ह अफिसरं नायुगु सलं धाल, अले थःगु क्वथापाखे न्ह्याःवन । वनाच्वँच्वं चिधंम्ह अफिसरं ताल, रमेशं थः पासायात धयाच्वंगु जुयाच्वन, ‘थ्वय्कः सर, तसकं हे इमान्दारम्ह खः । वय्कः थेंज्याःम्ह इमान्दार जिं सुं हे खनागु मदुनि आतक ।’ चिधंम्ह अफिसरया नुगलय् तःधंम्ह अफिसरं खँ न्यंकूगुलिं यानाः भुनाच्वंगु खसु छक्वलं हे चिलावन । भाय्हिउम्ह ः रमेशकाजी स्थापित"
https://nepalbhasatimes.com/8457,साहित्य,११३८ तछलाथ्व दशमी,कमिशन बिना नो वरदान,"# हृदयप्रसाद मिश्र                                                          दँय्दसें थें थुगुसी नं बजेट भाषण जुल । बेरोजगारतय्त ज्या दइगु । बेघरपिंत घर दइगु, अले गरिबतसें याउँक म्वाना नयेफइगु नीति सरकारं हइगु धयागु लोभं देगलय् निम्ह निखे सिंह पिवाः च्वनी थें जि नं टिभीया न्ह्यःने ग्वारामारा चिनाः धुकुक्क धायेक फ्यतुना । गणतन्त्रया ई फुक्कं नेतात पार्टीत समृद्ध नेपाः दयेकेगुली जिपिं लगे जुइधुन धाःगुलिं थ्व पालय् अवश्य नं सरकारं जनताया हीत जुइगु सर्वसाधारणं नं म्वानाः नयेफइगु नीति हइ जुइ धकाः भतिं छुँयात ताखे याइथें मिखा हे फुतिक्क मयासे टिभीयात स्वयाच्वना । अर्थमन्त्रीं खरबौं बजेटया भाषण यात, सांसद, मन्त्रीतसें तार्रर लापा थात । तर टिभी स्वयाच्वनाम्ह जि धाःसा भज्यंक द्यात । सदां थें तुं सरकारं महंगीया विकास जुइगुली आपाः ध्यान बिउगु खनेदत । कर्मचारीया तलब बढे जुल । कर्मचारीत मख्ख जुल, मेपिनि मूड अफ जुल । मूड अफ याइपिंलय् जिं थःत फस्र्टब्वाइ तायेका । तर छु याये फस्र्ट जूसां सिरपाः धाःसा ल्वाप्पा जक जुल । वइवइपिं फसिक्वाः धाःथें ‘नेतात जनतामारा, नीति गरिबमारा’ जूगुलिं दिक्क जुयाः सितिकं लाःगु हावा नये धकाः छेँ नं पिहां वना । थ्वाथः भ्वाथःगु सडक जूसां न्यूरोडय् थ्यनेवं श्वेतभैरव हे माथ जुइकथं स्वीनिपुं हे वा क्यनाः वास्यावास्या न्हिन्हिउं वःम्ह जिमि पासा नगदराम नापलात । नापलायेसातकिं हे च्या त्वनेगु मखुला धकाः न्यन । मेबलय् जूसा त्याङग्रा पुलेगु छता बाहेक मेगु पुलेगु धालकि सदां ल्वःमनेगु बानी दुम्ह पासां थौं च्या त्वनेगु मखुला धाःगु न्यनाः घौपलख ला जितः म्हगसय् म्हंगु जकं खः ला धयाथें जुल । थःत कुतिं न्यानाः स्वयाबलय् स्यासेलिं पक्कापक्की हे म्हगसय् मखु धयागु ग्यारेन्टी जुल । अले जिगु म्हुतुं जिं हे मचायेक प्याट्ट धायेक बोली पिहांवल । छाय्, छुकिया लसताय् ? जिगु न्ह्यसः हे पूवने मलाःनि जिम्ह पासां काचाक्क धायेक लिसः बिल । तलब बढे जूगुया लसताय् का । बजेट भाषण मन्यनाला छं ?तं पिहांवःगु स्वयेबलय् ला छिमांया छ्यं बढे जुयाः छाय् लय्तायेमाःगु धकाः धाये मास्तिवःगु खः । अय्नं जिगु म्हुतुया सः स्टप जुयाबिउगुलिं बचे जुल का । मखुसा ला जिमांया छ्यं ग्व बढे जूगु ? जि बुसांनिसें व हे छगः ला खःनि, उकिसं फसिथें जिमांया छ्यं तःग्वः जुयावःगु छंगु हथं मिखां खं ला धकाः डायलग नकीगु जुइ वं । तै बचे जुल का धकाः जिं बिचाः यायेत मिखा हे तिस्सिइ मलाःनि साइकल पन्चट जुइबलय् टायरया सः थें नगदरामं प्याट्ट सः थ्वयेकल । छाय् जिमि तलब बढे जुयाः छं नुगः मुल ला ? नत्र बढे जूगु प्रगति उन्नति जूगु धइगु ला बांलाःगु हे खँ खःनि । का छन्त धन्यवाद का न्हैं । छं च्या त्वनेमखु धाल । गुकिं यानाः जिगु नीर्का दां नं बचे जुल । का आःयात जि वने, कलाःचित नं थ्व तलब बढे जूगु शुभसमाचार कनेमानि धयाः लगाम मदुम्ह सल थें बेतोडं ब्वाना हे छ्वत ।मेपिनि थुक्पा नइ, जि धाःसा थः हे कलाःयात चुप्पा छक्वः नयेत स्वलकि हे ५००० भोल्टया करेन्ट वइ । भाजनय् कःनि मुइकेगु हैसियत तकं मदयाः कलाःया न्ह्यःने वनेत जोशी क्यनाः जक वनेमाः थें च्वंगु अवस्था । थज्याःगु विडम्बनाया इलय् जितः नुगः मुल ला हँ का । जिगु नुगः बारा खः ला व मुइत । कि आय्टम बम धकाः च्वन व झतिंगर नगदरामं । थःके नगद मदु । सदां हावाराम जुया च्वनेमाल का । व जाग्वारा नगदरामया जकं तलब बढे जुल का । झी जागीर मदुपिं कर्मचारी मखुपिंत ला महंगी जकं बढे जुल का । हाकनं थ्व महंगी थुलि याकनं लागु जुइ कि अहोऽ । बजेट भाषण सिधये हे मलावं हे लागु जुइ धयां । चिनिइ न्यार्का दां बढे जुल धाःसा अर्थमन्त्रीया भाषण हे पूवने लाइ मखुनि, पसलय् चिनी न्याःवनेबलय् न्यार्का बढे यानाः हे काइ । छाय्, गुबलय् बढे जूगु हाइँ धकाः न्यन धाःसा बजेट भाषण मन्यना ला छं धकाः अःखःबतं न्ह्यसः न्यनीगु धयां । हाकनं चिनिइ न्यार्का दां घटे जुल धाःसा कन्हय्कुन्हु चिनी न्याःवंसां हे पुलांगु हे भाः काइ । अले टिभीं ला न्यार्का घटे जुल धाःगुनि धाःसा अय्सा टिभीइ हे न्याः हुँ धकाः जवाः बियाहइगु । मारय् झी धकाः लाइगु । कागलाई बेल पाक्यो हर्ष नि विस्मात धाःथें थः ला कर्मचारी हे मखु । अले यत्रो धकाः लय्तायेगु ला ?जितः ला अय्क स्वयेबलय् झीगु देय्या सरकार हे बेरोजगार थें च्वना वयेधुंकल धयां । मेगु छुं ज्या मन्त अले दँय् छक्वः सुइँसुइँ तलब बढे याइ । तलब बढे जुलकि स्पीड नक्सां महंगी नं बढे जुइ, सर्वसाधारणयात थाकुइ धयागु खँ सरकारया जासिइ गय् जा बुइ मफुगु जुइ । थ्व ला कर्मचारी बाहेक मेपिनि निंतिं ला तःधंगु हे अन्यायया खँ जुल । थःत थम्हं एकसे एक जुजु भाःपिया च्वंपिं नेतातसें नेपाःमितय् मर्का छु थुइ धकाः । झूलया पिनें पति हाःथें का । जनताया सःयात ला वास्ता हे याइगु मखु धयां । आः छु यायेगु काऽऽ । थ्व पार्टीपति पिर्टीपति तयेत धयांमजिउ । आः थ्व समस्या मेपिंसं ज्यंके फइमखु । मात्र व हे ह्याण्डसम भैरव छम्हेस्यां जक फु । अन हे वना । थुगुसी झं म्ह्याय्या ब्याहा न्याः धयां । महंगीं यानाः ब्याहाः हे याकी थें मच्वने धुंकल । मेपिं नेवाःतसें थें जिं नं बुँ छकू मियाः ज्याखँ सिधयेके त्यनागु, अय्नं हे ध्यबा गाइ थें मच्वने धुंकल । उकिं आः महंगी नियन्त्रण यानाबिज्याहुँ धकाः वहे प्रभु कालभैरव यानेकि ह्याण्डसम भैरबयात रिक्वेस्ट याये धयागु मतिं न्यार्कावंगु प्यारा छगः गिफ्ट ज्वनाः पलाः न्ह्यज्याका । श्रद्धापूर्वक गिफ्ट लःल्हायेधुनेवं निप्पां तुति भागी यानाःलि ल्हाः निप्पां दोहलपा जिं ह्याण्डसम भैरबया न्ह्यःने थःगु माग न्ह्यब्वया । प्रभुऽऽ सरकारं खालि कर्मचारी, नेता ब्यापारीतय्त जक ध्यान बीगु । थुगुसी नं सदां थें तलब बढे यात । कर्मचारीया तलब बढे जुलकि बजारय् अटोमेटिक महंगी बढे जुइगु । जिपिं थज्याःपिं बेकारितसें ला म्वानाः नये फइगु हे अवस्था मन्त । झं थुगुसी ब्याहा न्याः प्रभु । थथेभनं महंगी बढे जुलकि ला गथे यानाः ज्याखँ पुवंकेगु जिं । उकिं न्ह्याथे यानाःसां जिमि सरकारं याये मफुगु महंगी नियन्त्रणयात छःपिंसं यानाबिज्याये माल प्रभु । बेसाः भाः दनकि जिं नं याउँक ज्या सिधयेके खनी । थुलि कृपा तयाबिज्याहुँ प्रभु धकाः बिन्ति याना । जिगु बिन्ति न्यनाः धन्दा कायेम्वाः, जिं छंगु मनसुवाः पुरे यायेत महंगी नियन्त्तण यानाबी धाइ धकाः च्वनां ला गन अथे जू धकाः । अःखःबतं थःगु ग्वग्वलाःगु मिखायात अझं ततःग्वयेकाः कालभैरव ला बम्के धकाः जुयाहल । दकलय् न्हापां म्वानाः नये फइगु हे अवस्था मन्त धकाः छं धाःगु खँ हे गलत । फुकस्यां म्वानाः हे नइगु खः । सी धुंकाः नइमखु । छिमि नेतामन्त्रीतसें म्वानाः हे मज्जां माकुक नयाच्वंगु मखुला ? दुइ नम्बर, छंगु म्ह्याय्या इहिपा यायेत गुलि खर्च जुइ धा सा । जिं काचाक्क धायेक १५÷२० लाख ति खर्च जुइ प्रभु धया । अय्सा १५ लाखया १ प्रतिशत गुलि जुइ ? झिंन्याद्वः जुइ प्रभु । अले छं जितः साइनिङ एमाउन्ट कथं हःगु प्यारा जम्मा न्यातका वंगु ला ? थौंकन्हय् जिं बरदान बिइबलय् १ प्रतिशत कमिशन मदयेकं मबिया । कय्तापूजाया खर्चय् १ प्रतिशत, इहिपा ब्याहालय् बागू प्रतिशत, छेँ बुँ न्यायेगु मिइगु खँय् दुई प्रतिशत । जागीर मिले यायेगु, चुनावय् त्याकेगु बरदान चाहिँ ५ प्रतिशत कायेगु यानाच्वनागु दु । का छंगु बुँ मिइगु बरदान कायेत दुई प्रतिशत कमिशन बीगु खः कि मखु ? भगवानं नापं कमिशनया खँ ल्हाःगुलिं जिं अजू चायाः तीजक बिन्ति याना, ‘अहो प्रभु छपिंत नं कमिशन ला ? कालभैरव झं तंचायाः तसलं धयाबिज्यात, ‘बिना कमशिन नो वरदान’ थुल ला छं ? नेपाःया नेतातसें यानाः द्यःतसें तकं कमिशन माग याःगु खनाः वाताहां च्वनाः झ्वाताहां दनाम्ह दंगु दनाः हे जुल धयां ।"
https://nepalbhasatimes.com/10280,साहित्य,११३८ दिल्लागा पारू ,प्यपु मुक्तक,"#रासा                                                          (१) जिन्दगी धू खः, सुनां धाल जिन्दगी कू खः, सुनां धाल त्याइगु– बुइगु ला जुइ जिन्दगी जू खः, सुनां धाल ? (२) न्हिलाच्वंम्ह छ , ख्वयाच्वंम्ह जि ह्वयाच्वंम्ह छ , छ्वयाच्वंम्ह जि जिन्दगी धइगु थथे हे खः वनाच्वंम्ह छ , स्वयाच्वंम्ह जि । (३) ल्वानां जक मगाः , ह्वना नं स्वः जिन्दगीया सफू ब्वना नं स्वः चाकुसे च्वं, फाकुसे नं च्वनी म्वानाया अय्लाः त्वना नं स्वः ! (४) न्ह्याथाय् स्वः ल्हाः हुस्लुं प्वाः फुस्लुं न्ह्याक्व हे ख्व ल्हाः हुस्लुं प्वाः फुस्लुं साहित्यया नामय् छु जक च्वयेगु न्ह्याग्गु हे च्व ल्हा हुस्लुं प्वाः फुस्लुं ।"
https://nepalbhasatimes.com/10576,साहित्य,११३८ दिल्लागा दशमी,महाकवि सिद्धिदासया बुदिंया लसताय् चिनाखँ मुँज्या,"किपू- महाकवि सिद्धिदास महाजुया १५० क्वःगु बुदिंया लसताय् लाकाः नेपालभाषा चिनाखँ मुँज्या जुल । प्रतिभा साहित्यिक परिवारया ग्वसालय् जूगु थुगु ज्याझ्वः न्हय्खुक्वःगु खः ।                                                         संस्थाया नायः ज्ञानबहादुर महर्जनया सभापतित्वय् जूगु ज्याझ्वलय् डा. तुयुबहादुर महर्जन मूपाहांकथं झायादीगु खःसा सिद्धिदास स्मृति समाजया छ्यांजे दीपक तुलाधर, संस्थाया संस्थापक नायः नापं संरक्षक राजभाई जकःमि विशेष पाहांकथं झायादीगु खः । चिनाखँ मुँज्याय् शंखनारायण नापित, रामभक्त महर्जन, राजेन्द्र महर्जन, नरेन्द्रमान महर्जन, अर्जुन महर्जन, सुवर्ण महर्जन, दिलकुमारी डंगोल, अर्जुन नेपाःमि, शिवप्रसाद श्रेष्ठ, पि.के. श्रेष्ठ, शालिग्राम महर्जन, विकास महर्जन व नरेश मान महर्जनं थःथःगु रचना पाठ यानादीगु खः । संस्थाया संरक्षक जकःमिं महाकवि सिद्धिदासं थःगु जीवनया अन्तिम इएलय् तक नं अतिकं दुःख सीमाःसां थःगु मांभाय् व जातिया निंतिं आपालं साहित्यया सपूm च्वयाः नेपालभाषा साहित्यया धुकू जायेकेगु ज्या यानादीगुलिं नेवाःतय् निंतिं गर्वया विषय जूगु खँ कनादिल ।"
https://nepalbhasatimes.com/10279,साहित्य,११३८ दिल्लागा पारू ,स्वपु हिन्दी चिबाखं,"#शशि गोयल  डागि प्याक                                                          ‘उफ मज्जा हे खत्तम यानाबिल’ स्वयंप्रभाजीं नानया प्लेट छखे चिइका छ्वत । ‘हानं धयागु दु, भचा झौं झौं वंक छुना हिँ धकाः, तर बेरा नं छू छु, बु हे मबूगु थें च्वंगु मरि तये हइ का ।’ ‘त्वःताछ्व, मेगु धया छ्वये’ श्रीमंतजीं धाल । ‘जिमि नं झौं झौं वंगु हे नयेगु’ निम्ह मस्तय्सं नं प्लेटया नान वांछ्वत । ‘अरे थ्व पास्ता सुनां नइ ?’ स्वयंप्रभाजीं निम्ह मस्तपाखे मिखा ब्वल । ‘नो मामा नो, दाल मखनी धयाछ्व ।’ ‘उफ् , न्हापालाक थ्व निं ला न’ श्रीमंतजीं धाल । ‘पापा प्लीज, बटर नान नयेगु’ मस्तय्सं ख्वाः खिउँकल । ‘बेरा बटर नान व छगू दाल मखनी हजि । स्व, साल्लुक व झांै झौं वंक दयेकाहिँ’ श्रीमंतजीं मस्तय्सं धाःथें धाल । क्वाःक्वाःगु बटरनान व दाल मखनी नयाः मस्त टैरेसय् जुयाच्वंगु कठपुतली शो स्वःवन । श्रीमंतजी बेरायात बिल ज्वनावयेत धाल । स्वयंप्रभाजी ल्यं दुगु खाना स्वल, पलख बिचाः यात, अले धाल, ‘डागी प्याक दयेकाबिउ ।’ श्रीमंतजीं कलाःयात न्ह्यसः तये थें यानाः स्वल । मिखाभाय् यानाः स्वयंप्रभाजीं भचा सुम्क च्वनेत धाल । वेटर वने धुंकाः श्रीमंतजीं धाल, ‘झीथाय् छेँय् खिचा गन दु ?’ ‘अरे थथे हे धाइगु खः । छेँय् वनाः बाःयात नयेगु दयेका च्वने माली मखु ।’ छन्हुया सनिल # रोली अभिलाषा ‘मां, बाया सन्देश वःगु दु । जितः शर्मा बाबूया पसलय् सःतूगु दु’ तुलसीया खँ न्यनेवं मांम्ह थारान्हुयाः वाथाक्क दन । ‘छु जुल, सुनां सन्देश हःगु ? हे भगवान छु मेगु छुं दिन क्यने ल्यं दनिगु ला ।’ ‘नितिनयात सःतके हःगु,’ तुलसीं थःगु दुपट्टाया च्वः चकंकल, अले मामं चब्बूगु चप्पल तुतिइ तयाः स्वयाच्वन । शहरं वसांनिसें गनं पिहां वनेगु हे मजू । मुनीमया चिकिचाधंगु जागिर नयाच्वंम्ह नेतरामजी गामय् विवाद जुयाः थः निम्ह म्ह्याय्पिं तुलसी, राधा व कलाःलिसें शहर लिक्क छकू क्वथा बालं कयाः च्वनाच्वंगु खः । छेँजःपिनि प्वाः बलंतलं जायेके धुंकाः क्वथाया बाः शहरया खर्चं वया जँ त्वःथुलाच्वंगु दु । उकिसनं निम्ह ल्यासेपिं म्ह्याय्मस्त त्वाः छगुलिंयापिं मनूतय् मिखाया धू जुयाच्वंगु दु । क्वथाया छपा छपा अप्पा वयागु स्याःचाःया साक्षी दु । नेतरामजी गन नं ब्याहाया खँ ल्हायेत वनी, दहेजया दानवं वयात लिहां वयेत बाध्य यानाबी ।न्हिछि मां म्ह्याय् छुं बांलाःगु खबर वइ ला धकाः पियाच्वनी, तर सनिलं अल्छिनाः सन्देश ज्वनावइ । गबलें गबलें थुलि नुगः क्वतुनी कि न्ह्यागुसां छुं नयाः द्यनाछ्वये चछि चछि प्यानावःगु धलिं स्वयाच्वने म्वायेक ।थौं नं छगू अज्याःगु हे मेगु सनिल खः । मांम्ह तुलसीयात ब्वनाः पिहां वन । निम्हं फटाफट वनाच्वंगु दु अय्नं अनिष्टया आशंका थपाय्सकं हावी जुयाच्वन कि लँ ला गुलि ताहाः गुलि ताहाः थें जुयाच्वन । माम्हं तापाकं हे खन बाःम्ह पसःया छखे सिथं मेगु सिथय् तक ततःपलाः छिनाः जुयाच्वंगु दु । तुलसीं मांया ल्हाः क्वातुक ज्वन । ‘माखन, थ्व खः जिमि म्ह्याय् तुलसी, एम ए पास याये धुंकल । एकदम होनहार, थ्वयात जागीरयागु फाराम जायेके बिउ, अले थौं निसें थ्व कम्प्यूटर नं सयेकी ।’ अबुया खँ न्यनेवं हे तुलसीया मिखा प्यानावल, छाय्कि थौं वयागु जीवनया उगु सनिल खः, गुकिया छगू बांलाःगु सुथ नं दु । औकात # जगदीश कश्यप जजपाखें बिउगु फैसलाय् निगुलिं पक्षयापिं वकीलतय्सं सही यासेंलिं त्याःगु पक्षयापिं मनूत पलेस्वां ह्वः थें ह्वयावल । बूगु पक्षया वकिलं धाल, ‘जितः दुःख दु रामजीलाल, जिं छंगु केस बचय् याये मफुत ।’ अले व सरासर थःगु बस्तीपाखे वनाछ्वत । रामजीलालया ख्वालय् विषाद व बरबादीया बापतय् वकील प्रति क्रूर भाव बुयावल । थपाय्सकं थिकेम्ह व नांजाःम्ह वकीलं अन्तिमय् थ्यंकाः अपायसकं बोगस बहस याःगु । छँे खालि याकेगु आदेशय् वं छुं मखुसां लछिया म्याद ला कायेफुगु हे खः ।‘पासा, जितः रामजीलाल बूगुलिइ तःधंगु दुःख दु । छंगु दबाब मदुगु खःसा नत्थूं वपाखें गबलें नं छेँ खालि याके फइमखु’, थ्व खँ रामजीलालया वकीलं त्याःगु पार्टीया वकिलयात धाःगु खः । ‘व ला थिक हे जू, मिस्टर खुराना, तर थ्व ज्याया निंतिं छितः न्याद्वः दां क्यास नं ला वःगु दु । आखिर छ थपाय्सकं दुखि छाय् ? गुलिखे गरीब रामजीलालतय्त ला छं थुकथं हे बुके धुंकूगु दु ।’थ्व न्यनाः मिस्टर खुरानां नकतिनि जक नयागु ग्वाःया थुलिमछि ति छखेर पिच्च ल्ह्वयाछ्वत, गुकिया कारणं गुलिमछि निर्दोष इमूत उगु सूर्तिया तिइ म्वायेगु कुतः यायां वाथावाथा कनाहल ।"
https://nepalbhasatimes.com/9254,साहित्य,११३८ तछलागा नवमी,कवि केशरी चित्तधर हृदयया  भाषा साहित्य सेवाया प्रारम्भ,"नेपालभाषा साहित्य ख्यलय् न्ह्याबलें लुमंका तयेमाःम्ह छम्ह साहित्यिक महापुरुषया नां चित्तधर हृदय खः । नेपालभाषा साहित्य, नेवाः जाति, संस्कृति, संगीत व कलाया थपू यायेत तन, मन धन बियाः थःगु समग्र जीवन फुकावंम्ह तसकं त्यागी व्यक्तित्वया नां हे चित्तधर हृदय खः ।                                                         वय्कःया भाषा साहित्य सेवाया प्रारम्भ व वय्कलं नेपालभाषा साहित्य समृद्ध यायेया निंतिं यानादीगु दुग्यंगु योगदानया बारे छुं खँ न्ह्यथनेगु थ्व च्वसुया कुतः खः । नेपालभाषा साहित्यय् दुग्यंगु योगदान – नेपालभाषा साहित्य ख्यलय् चित्तधर हृदयया नां मन्यंपिं व वय्कःयात म्हमसिउपिं सायद हे जक दइ । वय्कः ‘झी कवि’, ‘महाकवि’, व ‘कविकेशरी’ कथं तसकं नांजाःम्ह साहित्यिक महापुरुष खः । नेपालभाषा आधुनिक साहित्यया इतिहासया छगू तःधंगु अध्यायया नां चित्तधर ‘हृदय’ खः । नेपालभाषा साहित्यया संरक्षण व उन्नतिया निंतिं योगदान बिउगुलिं पुनर्जागरण कालया भाषाजवाः धर्मादित्य धर्माचार्य धुंकाः लिपाया नां चित्तधर हृदय खः । चित्तधर हृदययात छम्ह व्यक्ति कथं अले संस्था कथं जक कायेगु यानाच्वंगु मखुसे नेपालभाषा साहित्यया धिसिलाःगु थां कथं नं कायेगु याः । वय्कलं नपालभाषा साहित्यया नापं नेपाल संगीत व चित्रकलाय् नं योगदान बियावंगु दु । अथेसां मेगु क्षेत्रय् स्वयाः नेपालभाषा साहित्यय् वय्कलं यानादीगु योगदान तसकं महत्वपूर्ण व उल्लेखनिय जू । वय्कलं नेपालभाषा साहित्यया निंतिं माःगु फुक्कं साहित्यिक ज्वलं चिनाखँ, बाखं, च्वखँ, मचा सफू, व्याकरण, खण्डकाव्य, महाकाव्य, यात्रा संस्मरण, आत्मवृतान्त, वाङमय, संगीत नापं यानाः ३६ गू थीथी कृति सृजना यानाः पिथनादीगु जक मखुसे नेपालभाषा परिषद् नीस्वनेगु व परिषद्या थीथी ज्याखँ न्ह्याकेगु, परिषद्या ख्वाःपौ ‘नेपाल’ ऋतुपौ पिथनेगु व पत्रिका पिथनेत आर्थिक समस्या जूबलय् थःगु बुँ मियाः पत्रिका नियमित कथं पिथनेगु, ‘झी’ लय्पौया पिथनाया नापं ‘धर्मोदय सभा’या उपाध्यक्ष, व ‘कलकत्ता नेपालभाषा साहित्य गोष्ठी’ या संस्थापक जुयाः भाषा व साहित्य सेवाय् थःगु जीवन पानादिल । नेपालभाषा परिषदयात सदां धस्वाका तयेत चित्तधर हृदयं थःगु छेँया मातं तलाया स्वकू क्वथा, द्यःया मूर्ति, हस्तलिखित व मुद्रित सफू ने.सं. १०९१ य् परिषद्या नामय् च्वयाबिल । अथे हे नेपालभाषा मंकाः खलः येँयात बिज्यासः लिउनेयागु १० आना जग्गा च्वयाबियादिल । चित्तधर हृदयं थम्हं जक साहित्य साधना यानादीगु मखुसे केहेँ मोतिलक्ष्मी, पूर्णदास श्रेष्ठ, धर्मरत्न यमिपिंत च्वसा न्ह्याकेबियाः कथाकार, कवि यानाबिल । थथे हे फत्तेबहादुर सिंह, सिद्धिचरण श्रेष्ठ, हरिकृष्ण श्रेष्ठ, रत्नध्वज जोशीपिंत च्वसा न्ह्याके बियाः वय्कःपिनिगु थीथी सफू पिथनाबिल । थथे थःगु मातृभाषा व साहित्यया संरक्षण व सम्वद्र्धनया निंतिं समग्र जीवन व सर्बय् नापं पानाः जीवन फुकावंपिं चित्तधर हृदय थेंज्याःपिं साहित्यिक महापुरुषत नेपालय् जक मखु, विश्वय् नं पतिंचाय् ल्याःखायेत मगायेफु । नेपालभाषां जक साहित्य रचना यानाः पिथना वंसां मेगु भाषाया साहित्य ख्यलय् नं उलि हे लोकंह्वाःम्ह चर्चित साहित्यिक व्यक्तित्वया नां चित्तधर हृदय खः । थौं नं नेपालभाषाभाषी व साहित्य ख्यःया तःधंगु प्रेरणाया स्रोत हे चित्तधर हृदय जुयाच्वंगु दु । वय्कलं निःस्वार्थ भावनां यानादीगु भाषा साहित्य सेवायात मनन यानाः भाषा साहित्य ख्यःयापिं न्ह्यज्यांवनेफुसा झीगु भाषा, साहित्य, संस्कृति शिखरय् थ्यंकेत सफल जुइ । चित्तधर हृदययात च्वसा न्ह्याकेगु प्रेरणाया श्रोत चित्तधर हृदय न्हापां ला बौद्ध उपासक खः । वयां लिपा तिनि साहित्य ख्यलय् पलाः छिनादीगु खः । चित्तधर हृदयया मिले जूम्ह पासा रत्नमान तुलाधर धमां साहुया कायभाजु खः । उकिं चित्तधर हृदय थः पासा नापलायेत धमांसाहुया छेँय् बराबर वनेगु याः । अन छेँय् भाषाजवाः धर्मादित्य धर्माचार्यनाप चित्तधरया म्हसीका कालबिल जुल । वसपोलनाप खँ ल्हाल्हां नेपालय् झीगु बुद्ध धर्म साप हे स्यनाच्वन, उकियात पुनःउद्धार यायेत छगू संघ दयेके माल धयागु खँ जुयाः २४६८ बुद्ध संवत् दिल्ला पुन्हि कुन्हु तद्नुसार विक्रम संवत् १९८१ साल श्रावण २ गते कुन्हु अन धमां साहुया न्यातजाः क्वथाय् ‘नेपाल बुद्ध धर्म उद्धार संघ’ धकाः सर्वश्री धर्मादित्य धर्माचार्य, खड्गराज, त्रिरत्नमान, बुद्धिरत्न, कुलदीप व चित्तधर हृदय सदस्य जुयाः थुगु संघ स्थापना जुल । धर्मादित्यं धाःथें छगू निगू सफू स्वयेगु, शील कयाः त्रिशरण वनेगु व धर्मादित्यया अंग्रेजी अथवा पालिया अर्थ छ्यानाः धयातःगु चित्तधरपिंसं बरोबर कार्बन पेपर तयाः च्वयेगु ज्या लच्छिति जुल । वयां लिपा धर्मादित्य धर्माचार्यया सम्पादनय् पिदंगु ‘बुद्धधर्म’ दँ २ ल्याः १ व २ स चित्तधर हृदयया ‘बुद्धोपासकया पाप देशना’ नांगु न्हापांगु कविता पिदन । थनंनिसें हे चित्तधर हृदयया साहित्यिक यात्रा न्ह्याना वन । चित्तधरं ‘प्रेरणाया खँय् कवि शिरोमणि लेखनाथ गुरुया गोर्खा भाषा संक्षिप्त रामायण, संक्षिप्त महाभारतय् च्वंगु कविता, अथेहे गोर्खा शिक्षा १, २,३,४,५ य् च्वंगु नं भचा भचा ब्वने मास्ते वः खः’ धकाः लबुया अन्तर्वार्ताय् धयादीगु दु । चित्तधर हृदययात च्वसा न्ह्याकेत धर्मादित्य धर्माचार्यं नं ग्वाकूगु खनेदु । मेगु वय्कःया अबुजुया क्रियाकलापं यानाः नं चित्तधरयात नेपालभाषा क्षेत्रय् पलाः छीत प्रेरणा बिउगु जुइफु । छाय्धाःसा चित्तधर हदृयजुया अबुजु द्रव्यधर तुलाधर साहुजुया नं चित्रकलाय्, संगीत कलाय् व नेवाः भाय्या बाखं मुंकेगुलि नं न्हापानिसें सोख दुगु जुयाच्वन । थुपिं हे थीथी प्रेरणा व हःपालं यानाः झीसं म्हसिउम्ह चित्तधर तुलाधरयात नेपालभाषा साहित्य आकाशय् ‘चित्तधर हृदय’या नामं सदां जहाँ थीनाच्वनीम्ह नगु यानाबिउगु खः । चित्तधर हृदयया न्हापां पिदंगु कविता चित्तधर हृदयया दकलय् न्हापां पिदंगु ‘बुद्धोपासकया पाप देशना’ कविता खः । चित्तधरं थम्हं यानागु मभिं मनिंया पापं मुक्त जुइया निंतिं बुद्धयात वन्दना यानाच्वंगु कविता खः थ्व । कवि सिद्धिचरण श्रेष्ठया स्वर्गिय कवि तथा पण्डित अमृतानन्दयागु ‘देव मनुष्य दैत्य अनि याक’ धयागु करुणामयया श्लोक विशेषं प्रभावित जुयाः थ्व कविता रचना यानादीगु खः । उगु श्लोक चित्तधर हृदययात तसकं यः धयागु खँ वय्कलं धयादीगु ‘अमृतानन्द पण्डितयागु ‘देव मनुष्य दैत्य अनि याक’ नेपालभाषाया तुतः जितः अति हे यः’ धयागु धापुतिं स्पष्ट याः । उबलय् वय्कःया कवि वैकुण्ठप्रसाद लाकौलनाप स्वापू दये धुंकल । वय्कःया ‘बुद्धोपासक पाप देशना’ कविता पिदंगु स्वयाः वैकुण्ठप्रसाद लाकौलं चित्तधरया छेँय् थ्यंकः झायाः थ्व छु छन्दय् च्वयागु धकाः न्यन । चित्तधरं थ्व जिं सःसः थे जक च्वयागु धकाः लिसः बियादीगु जुयाच्वन । अले लाकौलजुं कविता चिनेगु निगू प्यंगू पहः कनाझाःगु जुयाच्वन । उकथं चित्तधरया च्वसा ने.सं. १०४६ निसें न्ह्यात । थ्वयां लिपा कवि योगबिर सिंह कंसाकारं चित्तधरयात मात्रा, छन्द मिले यानाःच्वयेगु स्यनाबियाः नापं च्वसा न्ह्याकेत प्रेरणा बियादिल । ने.सं.१०५०य् वय्कः २४ दँ दुबलय् वय्कःया मां ज्ञानलक्ष्मी तुलाधर दिवंगत जुल । थ्व मातृवियोगय् चित्तधरं ‘मां’ नांगु कविता च्वयादिल । उगु कविता वय्कलं मातृविहिन बालक ‘हृदय’ नामं पिकयादिल । चित्तधरया थीथी साहित्यिक नां चित्तध हृदयं प्रारम्भकालिन रचना व सफुलिइ थःगु नां मतसे मेगु थीथी उपनां तयाः प्रकाशन यानादिल । दकलय् न्हापां पिदंगु ‘बुद्धोपासक पाप देशना’ कविता बुद्धोपासक चित्तधर नामं पिथन । थ्वयां लिपा पिदंगु ‘मां’ कविता मातृविहिन बालक नामं पिकया दिल । थथे हे दकलय् न्हापां पिदंगु ‘पद्मनिकुञ्ज’ व ‘हृदय कुसुम’ कविता संग्रह निगुलिं सफुलिइ वय्कलं चित्तधर हृदय मतसे हृदय नां तयाः पिथंगु खः । थुबलय् निसें वय्कःया साहित्यिक नां हृदय जूगु खः । थथे हे वय्कलं मेमेगु साहित्यिक नां तयाः नं थीथी रचना पिथनादीगु दु । उकी मध्ये दकलय् अप्वः ‘रुपरत्न उपासक’ नां तयाः तःपुमछि रचना पिकयादीगु दु । ‘रुपरत्न उपासक’ नामं निबन्ध प्यपु, कविता निपु, बाखं व यात्रा छपु छपु पिथंगु खनेदु । थथे हे ‘झी’ निबन्धय् ‘बुद्धिवज्र वज्राचार्य’, ‘?’ कविताय् मनमाया, ‘कविया कविताया लिसः’ च्वसुइ ‘धर्मवीर’ व ‘ग्रन्थया समीक्षा’ नांगु च्वसुइ ‘हृदय दर्शन उपासक’ नामं पिथनादिल । थथे थीथी नां मध्ये ‘रुपरत्न उपासक’ नां तयाः पिथंगु बारे चित्तधर हृदयं ‘जिगु जात’लय् थथे न्ह्यथनादी – ‘इस्वी १९४८या जनवरी ३० कुन्हु दिल्लीइ महात्मा गान्धीयात गोलिं कयेकाःहत्या याःगु सः थ्यंसेंलि नेपालय् नं ३१।११९४८ कुन्हु आम हडताल जुल । जुलुस व सभा नं जुल । सकस्यां ख्वाः खिउँसे खिउँसे च्वं । सकलें थ्वःचा थ्वःचा मुनाः खँ ल्हानाच्वंपिं, गान्धीजुया शवयात्राया रनिङ्ग कमेन्ट्री न्यनाच्वंपिं । उखे हडताल यायेमते धकाः पुलिस हालाच्वंगु दु, थुखे गुप्तचरत सुतुसातु जुयाच्वंगु दु, तर सुनानं वास्ता मयाः । जिं नं ‘श्रद्धाया फुति’ धकाः छपु कविता च्वया । गुगु धर्मोदयया चिल्ला अंकय् ‘रुपरत्न उपासक’ उपनामं छापे नं जुल ।’ थुकिं चित्तधर हृदयं थःगु पुरा नां मतसे थीथी उपनां तयाः थीथी रचना पिकाये माःगुया मू कारण उबलय्या राजनैतिक दमन खः धयागु खँ स्पष्ट याः । थ्व खँ वि.सं.१९८६ सालय् ‘लाइब्रेरी पर्व’य् लानाः चित्तधर हृदयं १००।– तका जरिवाना पुलेमाःगु व वि.सं. १९८७ माघ महिनय् ‘आडम्बर मत पर्व’य् लानाः सजाय फयेमाःगु घटनां नं उबलय्या राजनीतिक दमनयात उलाबिउ । देसय् २००७ सालया परिवर्तन वये धुंकाः जक वय्कलं थःगु रचनाय् व कृतिइ चित्तधर हृदय नां तयादीगु खः । थुकिं राणा शासनया दमनया तिन्हिनय् नं वय्कलं थःगु मांभाय् व साहित्य सेवाय् छपलाः हे लिमचिसे न्ह्यज्याना झाल । चित्तधरया न्हापां पिदंगु कविताया संग्रह चित्तधर हृदयया मां मदुयेधुंकाः वय्कलं छेँया व्यवहारया झ्यातुगु कु क्वबिइमाल । अले लजगाः यायेगु झ्वलय् ने.सं.१०५२ स वय्कलं थः पाजु मानदास तुलाधर नाप जानाः असं कमलाछीइ साइकल पसः तयादिल । पसःयात माःगु साइकल अर्डर बीत वय्कः बराबर कलकत्ताय् वनेमाल । थ्वहे क्रमय् वि.सं. १९८९ सालय् कलकत्ता झाःबलय् चित्तधर थम्हं च्वयातःगु कविता नं ज्वनाझाल । उगु कवितात ने.सं. १०५३ स ‘पद्यनिकुञ्ज’ व ‘हृदय कुसुम’ नामं कविता संग्रह छापे यानाः सछि सछि पाः सफू ज्वनाः नेपाः लिहां झाल । छगू हे दँय् छम्ह हे प्रकाशक एस.पी व दी.पी उपासक. निगू कविता संग्रह पिथंगु जुयाः नं दकलय् न्हापां पिदंगु कविता संग्रह पद्यनिकुञ्ज जुल । पद्यनिकुञ्ज श्री पञ्चमीकुन्हु पिदनसा हृदय कुसुम होलिपुन्हि कुन्हु पिदन । थुकी इन्द्राबज्रा, शार्दूलविक्रिडित, वसन्ततिलक, रसाद्धता, मालिनी छन्दय् चिनातःगु कविता दुथ्याः । थुकिं उबलय् चित्तधर हृदययाके छन्दया पूवंक ज्ञां दयेधुंकूगु खनेदु । न्हय्पु कविताय् ‘मां’ व ‘प्रवास’ निपु कविताय् जक काव्यगत स्वरुप खनेदु । मेगु न्यापु कविता धार्मिक तुतः वा श्लोक थें च्वं । थुकिं चित्तधर हृदयजु बौद्ध उपासक जूसां धार्मिक सहिष्णुताय् बः बियाः कविता रचना यानादीगु दु । थ्व खँ बुद्ध धर्मनाप स्वाःगु ‘भगवान गौतम बुद्धया स्तोत्र’, ‘स्मृति’ दुसा हिन्दू धर्मनाप स्वाःगु महाभारतया ‘युधिष्ठिर धर्मनाप’ कविता दुथ्याःगुलिं स्पष्ट याः । ‘पद्यनिकुञ्ज’ दुनेया कविताय् मां प्रति अगाध, आस्था श्रद्धा, भक्तिया उच्च भावनां बिलिबिलि जाःगु कविता हे ‘मां’ कविता खः । कविं मातृविहिन बालक हृदय नामं कविता पिथंगु व मांयात हे अर्पण यानाः कविता क्वचायेकातःगुलिं कवि मातृवियोगं तसकं मर्माहत जूगु खनेदु । मातृवियोग चित्तधरया निंतिं तसकं दुःखदायि व हृदयविदारक घटना जूसां थुकिं मातृभाषा सेवा यायेगु भावना थनाः मांभासं कविता च्वयेगु कवियात प्रेरित याःगु सकारात्मक पक्ष खः । ‘पद्यनिकुञ्ज’ व ‘हृदय कुसुम’ च्वयाः पिथंगुलिं हे वि.सं. १९९७ या राजनैतिक काण्डय् लानाः चित्तधर हृदयं खुदँ तक जेल सजाय फयेमाल । कुनेत गोलघरपाखे चित्तधरयात यंकाच्वंबलय् वय्कलं छ्यं क्वछुनां नं नसिखःयात भागि यानाः धयादिल, ‘मां दे व मांभाय्यात यानागु सेवाया सिरपाःया रुपय् प्राप्त जूगु थ्वयात जिगु प्रेम दु, जिं इज्जत याना’ धकाः धयादिल । मांभाय् प्रति अनुरागं च्वसा न्ह्याकाच्वंगु प्रारम्भकालय् हे जेल जीवन हनेमाःसां भाषा साहित्य सेवाया लँपुइ वय्कलं मदिक्क पलाः न्ह्याकादिल । गुकिं यानाः वय्कलं जेलय् दुहां वने न्ह्यः धयादीगु खँ व्यवहारय् प्रमाणित याना क्यनेत सफल जुयादिल । थुकिं देश व जनताया निंतिं भिं जुइगु, छु नं ज्या यायेत न्ह्यज्यांवनेबलय् वइगु पःखाःत हाचां गायाः जक वनेमाः, झीसं यानां मजिउगु छुं मदु, याये मफइगु छुं मदु धयागु खँ झीत ध्वाथुइका च्वनी । थ्व हे वाःचायेकाः झी चित्तधर हृदयजुयात न्ह्याबलें लुमंकाः वय्कःपाखें प्रेरणा कयाः न्ह्यज्याये ।"
https://nepalbhasatimes.com/8487,साहित्य,११३८ तछलाथ्व दशमी,स्वाभिमान,"हिन्दी चिबाखं  ज्ञानदेव मुकेश                                                          डाइनिंग टेबिलया प्यपां तुति ह्वालुइ धुंकल । जा नयेबलय् जिमित भुखाय् ब्वः थें च्वनावइ । थ्व समस्या ज्यंकेत जिमित छम्ह बांलाःम्ह सःम्ह सिँकःमि मालाच्वंगु दु । इलय् हे अज्याःम्ह सिँकःमि भाग्यं चू हे लात । उम्ह सिँकःमिं छम्ह कुशल सर्जनं थें प्यपां तुतियात न्हूगु जीवन बियाबिल । छेँय् दुगु मेमेगु फर्निचर नं चिधंगु तःधंगु ल्वचं कयेकाच्वने धुंकूगु दु । आः न्हिछिया निंतिं छेँय् डाक्टर वःगु दुसा धन्दा छुकिया ? उम्ह तसकं ज्या सःम्ह सिँकःमिं टाकटुक यानाः इमिगु नं उपचार याना हे बिल । गुलि ध्यबा बी माली थें च्वंगु खः उलि ध्यबा उम्ह ज्या सःम्ह सिँकःमियात बियाबिया । व लय्लय्तायाः वन ।डाइनिंग टेबिलया ल्वय् लायेकूगु तःन्हु मदुनि । जा नयेबलय् चिसकं भुखाय् ब्वयेगु हानं सुरु जुल । जिमित व ज्या सःम्ह कालिगड खनाः तं वल । खास ला ल्वय् दुनेयागु खः । सिँ दुनें दुनें भ्वाभः जूगु जुयाच्वन । तर कलातं दोष दक्वं सिँकःमिया छ्यनय् दिकेत स्वल । वं धाल, ‘सिँकःमिं बांलाक छाय् मदयेकूगु ?’सिँकःमियात हाकनं सःतके छ्वया । व हानं छुं भचा आम्दानी जुइगु आशां लय्तायाः वल । थ्व पालय् वं स्टीलया पातां ज्वंकाः प्यपां तुति बल्लाकाबिल । अनंलि वं टेबिल ज्वनाः संका स्वल, अले क्यनाः धाल, ‘स्वैदिसँ, आः थ्व सनी मखु ।’ व दनाच्वन छुं भतिचा ध्यबा बी ला धकाः । तर कलातं तप्यंक हे मबीगु खँ ल्हात । वं न्ह्यसः तल, ‘छगू ज्याया ‘हानं छुकिया ध्यबा ।’ सिँकःमिया ख्वालय् ह्वयाच्वंगु आशा खुल्ला फसय् तयातःगु कपू थें तनावन । व निराश व दुःखी जुयाः पिहां वन, अले स्वाहानें कुहां वन । जिं थ्व अन्याय स्वये मफुत । जि वयागु लिउलिउ ब्वाँय् वना । जिं वयात पनाः धया, ‘दुःख तायेकेमते । जिं छुं भचा ध्यबा बी । ना, का ।’ वं ध्यबा कायेत अस्वीकार यानाः धाल, ‘सर, छि जिगु दुःखय् झायादीमते । ध्यबा बिल धाःसा छिकपिनि कलाः दुःखी जुइ । जितः वय्कःयात दुःख तायेके बी मयः । जिपिं गरीब खः । जिमिगु दुःखया छु खँ ।’ अले व जिगु ल्हाः फ्यनाः तीव्र गतिं दुःखया छगू चिब्यागु गलीइ तनावन । भाय्हिउम्ह ः रमेशकाजी स्थापित"
https://nepalbhasatimes.com/9276,साहित्य,११३८ तछलागा नवमी,डा. बज्राचार्यया कृति व दृष्टि विमोचित,"येँ– प्रा.डा. चन्द्रमान बज्राचार्यया समालोचनात्मक सफू ‘कृति व दृष्टि’ थौं विमोचन जूगु दु । लहना मिडियाया ग्वसालय् किपुलिइ छगू ज्याझ्वःया दथुइ किपू नगरपालिकाया मेयर रमेश महर्जनं विमोचन यानादीगु खः ।                                                         ज्याझ्वलय् न्ववानादिसें मू पाहाँ मेयर महर्जनं साहित्यया जक मखु, मुक्कं नेवाः ख्यःया समालोचना जुइमाःगु बिचाः तयादिल । नेपालभाषा एकेदमि लगायत नेपालभाषा मंकाः खलःया तकं समाचोलना यानाः नेवाः अभियानयात धिसिलाकेमाःगु खँय् मेयर महर्जनं बः बियादिल । समभाव तयाः याइगु आलोचनां मुक्कं नेवाः ख्यःयात विकास यायेफइगु वय्कःया धापू खः । अथे हे नेवाः न्ह्यलुवाः लिसें उपन्यासकार मल्ल के. सुन्दरं नेवाः साहित्ययात च्वन्ह्याका यंकेत सकलें जायेमाः धयादिल । नेवाः साहित्य ख्यलय् थीथी सिरपाः दुगु व थीथी सफुलिं सिरपाः नं त्याकाच्वनीगु परिस्थिती दुने सिरपाः त्याकेबहःगु सफू गुलि दु धइगु समीक्षा नं यायेमाःगु बिचाः उपन्यासकार मल्लं तयादिल । विमोचित सफू ‘कृति व दृष्टि’या च्वमि प्रा.डा.चन्द्रमान वज्राचार्यं उपन्यास विधाय् नुगः क्वसाःपिं, उपन्यास च्वइपिनिगु नितिं थुगु सफुतिं मार्गदर्शनया ज्या यायेफु धयादिल । सफूया पिकाकः अर्विन्द्रमान सिंहं नेपालभाषा ब्वनीपिं विद्यार्थीपिनिगु नितिं अध्ययन यायेत सामग्री अःपुक दइगु लकस दयेकेत छपलाः कथं सफू पिकयागु खँ धयादिल । अथे हे, प्रा. प्रेमशान्ति तुलाधर, नेपालभाषा एकेदमिया भाइस चान्सलर यज्ञरत्न धाख्वालं नं नेवाः साहित्य ख्यः व थौं विमोचित सफूयात कयाः दुवालादीगु खः । लहना मिडियाया नायः नृपेन्द्रलाल श्रेष्ठया सभापतित्वय् जूगु ज्याझ्वलय् लहना मिडियाया व्यवस्थापक सुरेन्द्रभक्त श्रेष्ठं लसकुस यानादीगु खः ।"
https://nepalbhasatimes.com/9631,साहित्य,११३८ दिल्लाथ्व पारू ,नेपाःया समाजबाद,"थौं, गबले कि दु नेपाः छगुलिं ईं व मुगः झन्दाया क्वय् तर थबले हे फरफर ब्वैच्वन आङ्सा निपु झन्दाया च्वय्                                                         गन कि अहो ! थौं कन्नाचैपुक समावेशिता सीगु खना समताया गन न्ह्यानाच्वंगु तुकुचा तक नं दीगु खना गन कि हनं नं न्ह्याकल स्वस्वखं छ्वासय् धौबजि नयगु प्रथा सर्गः मदुगु फुसय् नं गय् ब्वल ईं व मुगः ध्वाँय् छक्क जि चाः नेपाः छगू व दे खः गन दु छगू जातिया हैकमबाद उगु हे खः हं अनया निम्तिं दकलय् नःलिगु समाजबाद गन कि गुगुं हे ख्वालय् मखना ईं व मुगःया म्हगस किचः ईं व मुगः बां ल्वीवं गय् धाय् उगु ध्वाँय् ईं व मुगः हे खः थुपिं थुपिं हे खः बरू जिं धाय् ईं व मुगःया लप्पंख्याः धुंकल जनतां कैतय् धुंकल थुमिगु व अन्तिम तिथिया ल्याः क्वँय् मदु मे थुलि न्याय्केफु थुमिसं भाजं दुने उलि कःनि ममू मनू स्याय्गुली थुलि माहिर कि सुं बगरें नं थुमित मफु"
https://nepalbhasatimes.com/6307,साहित्य,११३८ बछलागा द्वादशी ,‘झी कवि’ चित्तधर ‘हृदय’यात लुमंकु–लुमंकुं,"डा.चन्द्रमान वज्राचार्य                                                          थौं ‘झी कवि’, महाकवि, कविकेशरी चित्तधर ‘हृदय’यागु ११२ द“ दुगु दिन । वय्कःयागु योगदानयात कयाः श्रद्धापूर्वक हनेगु दिन ।मनूत स्वथीकथंयापिं दु – छगूकथंयापिं केवल ख“जक ल्हाइपिं, निगूकथंयापिं ज्या जक याइपिं, स्वथीकथंयापिं ख“ नं ल्हाइपिं नापं ज्या नं याइपिं । चित्तधर ‘हृदय’ थ्व स्वथी मध्ये दकसिबे लिपायागु झ्वलय् लाःम्ह झी नेवाः समाजं ब्वलंम्ह महान् व्यक्तित्व खः । वय्कःया इलय् छकःयां छकः जक जि नेपालभाषा परिषदय् अर्थात् वय्कःया छे“य् वनाः ख“ ल्हाये नं । अबलय् वय्कलं धयादीगु छगू वाक्यं जितः स्थायी प्रभाव लानाच्वंगु दु । व खः – “सिद्धिचरणं थें, दुर्गालाल थें जिं अथेंअथें (स्वस्फूर्त ढंगं) कविता धाये हे मफु ।” वय्कलं तुलनात्मक ढंगं थःगु कमजोरी क्यनादीगु दु । जि वय्कःया यचु नुगःया प्रशंसक जुया । थजाःम्ह व्यक्तित्व २०३९ सालं मदुबलय् जि सिन्धुपाल्चोकया चौतारा जेलय् दुने २२ म्ह पासापिंलिसे लानाच्वन । अबलय् जिं अन हे वय्कःप्रति श्रद्धाञ्जलि बिया । जब वय्कः सच्छिद“ दत, अबलय् नेपाल राजकीय प्रज्ञाप्रतिष्ठानय् सच्छिद“या सन्दर्भय् थीथी ज्याझ्वः यायेमाःगु बारे अबलय्याम्ह उपकुलपति प्रा.डा. वासुदेव त्रिपाठीलिसे ख“ ल्हाना । वय्कलं थ्व ख“ तसकं ययेकाः छगू समिति दयेकेत नेपालभाषायापिं छगू पुचः नं सःताः सहलह नं यानादिल । स्मारिका पिकायेत थीथी ख्यःयापिं पाखें च्वसु मुनेगु ज्या नं जुजुं वन । अबलय् तक अन चित्तधरयागु किपा मदुनि । वय्कलं चित्तधरयागु तःपाःगु किपा फ्रेम तयाः दयेकेगु भाला जितः बियादिल । थौं अन कुलपतियागु क्वथाय् गुगु तःपाःगु किपा दु, व व हे किपा खः । अबलय् हे चित्तधरयागु झ्वाता नं नेपाल राजकीय प्रतिष्ठानय् तयेगु ख“ जूगु खः, तःजिक सांस्कृतिक कार्यक्रम यायेगु क्वःजिउगु खः । तर अबलय् वःगु राष्ट्रिय राजनैतिक परिवर्तनं जुजुं ल्ययातःम्ह उपकुलपति डा. वासुदेव त्रिपाठीं प्रज्ञा–प्रतिष्ठान त्वःतेमाल, अले वय्कलं यायेत्यंगु फुक्क ज्या वय्कःलिसें तुं सती वन । तर अबलय् छुं मखुसां चित्तधरयागु किपा ला दुथ्यन । प्रा. वासुदेव त्रिपाठीजुं हे तिनि चित्तधरयागु फोटो प्रतिष्ठानय् सम्मानपूर्वक तयादीगु खः । चित्तधर ‘हृदय’ सच्छि द“ दुबलय् मेगु कुतः नेपाल टेलिभिजनय् चित्तधरया विषयय् चर्चा याकेगु ज्या जुल । उगु ज्याय् झी सकसिनं म्हसिउम्ह, फणीन्द्ररत्न वज्राचार्य, मोहन हिमांशु थापा, हिसिला यमि व जि नापं प्यम्हेसिनं चर्चा यानागु जुल । सच्छिद“ बुन्हिया इलय् हे चित्तधरयात थःगु हे देशय् च्वंपिं आपालं कवि–लेखकपिंसं तकं बांलाक म्हमसिउनिगुलिं झी नांदंम्ह समालोचक कृष्णचन्द्रसिंह प्रधानजुयागु ग्वहालि कयाः मेम्ह नांदंम्ह समालोचक माधवलाल कर्माचार्यजुयागु निर्देशनय् ‘कविकेशरी चित्तधर ‘हृदय’ ः जीवनी व व्यक्तित्व’ सफू पिकायेगु ज्या साझा प्रकाशन पाखें पिदनाः राष्ट्रिय स्तरय् चित्तधर ‘हृदय’ प्रचार यायेगु ज्या जुल । लिपा थ्व सफूया बारे नेपाल राजकीय प्रज्ञा–प्रतिष्ठानय् थीथी व्यक्तित्वपिंपाखें चर्चा यायेगु ज्या नं जुल । थथे हे चित्तधरयागु योगदान नेवाःतय्गु दुने जक लिकुंकेगु मयासे राष्ट्रिय स्तरय् प्रचार–प्रसार ‘कान्तिपुर’, ‘गोरखापत्र’ व ‘अन्नपूर्ण’ पाखें नं जुल । चित्तधर ‘हृदय’या योगदानयात कयाः ख“ ल्हायेबलय् वय्कलं छु यानादिल धायेगु स्वयां वय्कलं छु जक यानामदी धका न्ह्यसः थनेगु भंm हे पाय्छि जुइ । अथे हे वय्कः सु खः धायेगु स्वयां वय्कः छु जक मखु धायेगु भंm हे पाय्छि जुइ । वय्कः थः मांभाय् प्रेमी, कवि, महाकवि, खण्डकाव्यकार, म्ये च्वमि, बाखं च्वमि, निबन्ध च्वमि, प्याखं च्वमि, मचा साहित्य च्वमि, समालोचक, नेपालभाषा साहित्यया इतिहासकार, अन्वेषक, सम्पादक, प्रकाशक, व्याकरणविद्, नेपाल संगीत मर्मज्ञ, नेपाल संस्कृति विशेषज्ञ, कुशल चित्रकार, नेपालभाषाया शिक्षक, अनुवादक आदि खः । अथे हे वय्कः राष्ट्रवादी, समाजसेवी, मानवतावादी व्यक्तित्व खः । वय्कःयागु योगदानया चर्चा थ्व लेखय् पूवंक यायेगु थाय् मदु । चित्तधरया इलय् नेपालय् दकसिबे न्हापां नीस्वंगु नेवाःतय्गु भाषा, साहित्य व संस्कृतिया संस्था धइगु हे ‘नेपालभाषा परिषद’ खः, गुगु संस्था नीस्वनेत मू भूमिका वय्कलं हे म्हितादिल । अबलेय् वय्कःयागु उगु संस्थां याःगु ज्या मेगु छुं संस्थां थौंतकं यायेफुगु मदुनि । अथे धयागु वय्कःया इलय् थौं थें सलंसः नेवाः खलः पुचः मदु, थौं दत । थौं झीगु नेवाः समाजया न्ह्यःने नेवाःतय्गु राष्ट्रिय संस्था नेवाः देय् दबू जक मखु अन्तर्राष्ट्रिय स्तरयागु नेवाः संस्थात नं दयेधुंकल । तर चित्तधर ‘हृदय’यागु त्याग तपस्याया न्ह्यःने थौंतकं सुं नं छुं कथं नं न्ह्यःने वने मफुनि । वय्कःयागु च्वछायेबहगु ज्या धयागु वय्कलं पद, ध्यबा व प्रतिष्ठाया लागि थःगु आत्मा मीगु ज्या यानामदी । वय्कलं नेपालभाषायात लाज्या जक यानामदी, तायेकामदी । वय्कःयात चर्चित याःगु सफू नेपालभाषाया हे सफू खः । वय्कलं जुजुयागु सफू नेपालभाषां अनुवाद यायेगु चाकडी ज्या नं यानामदी । थथेभनं चित्तधरं नेवाःतय्गु विकासया आन्दोलनया ख“ जक ल्हानाः मखु, भाषण जक यानाः मखु धात्थें ला ज्यां हे यानाः क्यनादिल । वय्कःयागु तुलनाय् झीसं छु यानागु दु ? थौं वय्कःयागु योगदानयात कयाः चर्चा जक यायेगु स्वयां वय्कःयागु पूमवंगु इच्छा आकांक्षाया ख“ ल्हायेगु दकसिबे महत्वपूर्ण जुइ ताया । २०३६ साल लिपा ये“य् सांस्कृतिक कार्यक्रम खूब जुइगु तर नेवाःतय्गु थःगु हे हल मदुगुलिं समस्या जुयाच्वंगुलिं हल दयेकेगु विचार नेपालभाषा मंकाः खलकं याःगुलिं २०३८ फागुन २ गते शनिवार कुन्हु चित्तधर ‘हृदय’ व वय्कःया केहें मोतिलक्ष्मी पाखें नेपालभाषा परिषद्या ज्याकुथी च्वनाः विजेश्वरीयागु बापी–बु“ नेपालभाषा मंकाः खलःयात लःल्हायेगु ज्या जूगु थौं नं थ्यंमथ्यं पीद“ दत । चित्तधरं दबू–छे“ दयेकेत बापी–बु“ बिइफु, तर झी फुक्क नेवाःतय्सं थौंतकं उगु जग्गाय् दबू–छे“ दयेके मफुनि । चित्तधर व झीपिं दथुइ गुलि पाः धयागु ख“ थुकिं बांलाक सीदु । वय्कलं छे“–बु“ फुक्क नेपालभाषाया लागि बियाथकल । झीसं नेपालभाषाया लागि छु बिया ? वय्कः नेपालभाषाया लागि थःगु सम्पत्ति मदयेकीम्ह, झीपिं नेपालभाषा धकाः हालाः वय्कलं बियादीगु जग्गाय् दबू–छे“ उलि नं दयेके मफुपिं नालायक जुयाच्वनागु दु । आखिर छुकिं पनाच्वन थ्व ‘दबू–छे“’ दयेकेगु ज्या ? थ्व समस्या गुकथं गबलय् ज्यनीगु खः ? थौंया पुनीत दिनय् झी सकसिनं प्रण यायेफइ?चित्तधर थःगु जाति, थःगु संस्कृतिप्रतिया भक्त खः, थ्व धयागु वय्कः परम देशभक्त खः, विदेशभक्त मखु । थ्व वय्कःया विचार व व्यवहार ज्वःलाः । नेपालभाषाया नामय् वय्कलं विदेशी शक्तिया लाकां फ्ययेगु ज्या यानामदी । थ्व वय्कःयागु महानता खः । वय्कःयागु छे“ झी हे नेवाःतय्सं दयेके फुगु जूसा गुलि बांलाइगु जुइ, वय्कःया आत्मा गुलि खुसि जुइगु जुइ तर थथे जुइ मफुत, झीपिं केवल फ्वगिं जक हे जुल ।वय्कःया जन्म मजूगु खःसा, वय्कलं थुलिभनं नेपालभाषा, साहित्य व संस्कृतिया ख“य् योगदान बियामदीगु खःसा, छकः बिचाः याये, झीगु थ्व नेपालभाषा क्षेत्रया छु गति जुल जुइ ? उकिं वय्कः नेपालभाषा, साहित्य व संस्कृतिया निर्माणया ज्याय् ज्वःमदुम्ह आधुनिक नेवाः समाजया छम्ह निर्माता खः । नेपालभाषाया फुक्क क्षेत्रय् वय्कः हे थौंया झी आधारभूमि खः । वय्कलं दयेका थकादीगु आधारभूमिइ हे दनाः जक झीसं छुं छुं ज्या यानाच्वनागु खः धायेबलय् अधिमूल्यांकन जुइमखु तायेका ।"
https://nepalbhasatimes.com/8028,साहित्य,११३८ तछलाथ्व तृतीया,जि नं तःधंम्ह मनू जुइ,"हृदयप्रसाद मिश्र                                                          आखिरय् विद्यमान देय्या भयंकरगु ल्वचं जितः नं एटेक यानां तुं त्वःतल बाऽ । छिकपिंत खँ सुचुकेमाःगु छु दु धकाः । स्वयादिसँ रे सिम्पल साधारण व दुःखद जीवन हनेगु त्वःताः सुखद व हाइफाइ जीवन हनेत थौं छाय् छाय् जिगु क्वपुंगु न्ह्यपुइ तःधंम्ह मनू जुइ–तःधंम्ह मनू जुइ धयागु जक बिचाः चार्ज जुयाच्वन धयां । धाथें थ्व तःधंम्ह मनू जुइत छु यायेमाः थें हला ?आखः यक्व ब्वनेमाःगु खः ला ? बन्द हडताल जुलुस पिकायेमाःगु जकं खः ला ? नेवाः भाय् ल्हायेबलय् न सःसां मसःसां भुयुचाभाय् ल्वाकछ्यानाः खँ ल्हायेमाःगु ला, कि न्हिछिं फेशबुकय् सनाः यक्व लाइक वयेकेमाःगु खः ला ? न्हिछिं सहमति सहमति समृद्ध नेपाः समृद्ध नेपाः, एकता–एकता धकाः हालेमाःगु खःला ? धाथें छु याःसा तःधंम्ह मनू जुइ फइ धकाः बिचाःया घःचाः चाःहिइकु हिइकुं लँय् वनाच्वनागु, खासा स्टायलं न्यासि वयाच्वंम्ह जिम्ह मचाबलय्याम्ह पासा आसामरुचा त्वाक्क हे नापलात बाऽऽ । कांयात मिखा धाःथें न्हापा सकस्यां ध्वां ध्वां धकाः हायेकीम्ह आसामरुचिया गेटअप खंबलय् जि ला अजूया गजुली हे थ्यन बाऽ । न्हापा न्हासय् न्हि स्वाल्याहां वयेकाः च्वःप्वः मदयेक सुरुवाः न्ह्यानाः आतापाता आतापाता यानाः न्यासि जुइम्ह । आःला मान्चोसा वयागु पहःचहः जक खनाबलय् हे जिगु न्ह्यसःया लिसः वयाके दइ धयाथें ताःगुलिं म्हं फु मफु भलाकुसारिया औपचारिकताया लिपा जिं तीजक खँ छुना । मखुऽआसामरु थौं ला छ जिन्स पाईन्ट टिसर्टय् हाकुगु गगल्स मोडर्न क्याप व दुम्सी स्टायलया निंतिं स्वाःगु सँ, ल्हातय् लुँया ब्रासलेट मेगु ल्हातय् यामानया घडिं छाय्पियातःगु स्वयेबलय् ला छ ला नेपालय् बूम्ह मखुसें म्याड इन अमेरिकायाम्ह थें धकाः खनेदु । थ्व आमूल परिवर्तन गुकथं जुल । छ ला देय्याम्ह छम्ह तःधंम्ह हे मनू थें खनेदत बाऽ । न्ह्याथासं इमान्दार अनुशासिन व परिश्रमी जुइमाः धयागु जकं सिउ का । इमान्दार जुलकि खत्तम जुइ धयागु ला थौं हे जक न्यना का । छं धालकि सुनानं हे म्हाः मफु धाइ थें मच्वं । उकिं छं जितः छगू गतिलाःगु ज्या छगू चूलाका ब्यु रे भाइ । जिं इमान्दार नक्सां गज्जब मेहनत परिश्रम याये । जितः नं छ थें तःधंम्ह मनू जुइमास्ति वल धयां । आः ला स्वरे तरकारि ज्वनाः मवन धाःसा छेँय् कलाःचां हे जा नकी मखुगु अवस्थाय् लानाच्वन धयां । मचाखाचाया इच्छा पुरा याना बिइगु ला जिगु निंतिं असम्भव हे जुयाच्वन । ल्हाः व म्हुतुया हे लछिइ बछि ला ट्रेजिडी हे जुइगु । पुलि जक गूगु जुलसा काय् नं न्हूगु फेसन भाःपियाः न्ह्याइगु । आः ला प्यनय् नापं हे गूगु पाइन्ट न्ह्याये माःबलय् काय्म्ह्याय् नं तकं हे तं दिकीगु सिचुय्सनय् लानाच्वन धयां जि । छेँय् वनेबलय् हे इपिं मदुगु ताक स्वयाः वनेगु धयां । थः चिधंम्ह मनू लानाच्वन, उमिगु इच्छा किसि स्वयां नं तःधिगु जुयाच्वन । इमान्दार जुयाः जीवन हनेत न्ह्याक्व ज्या याःसां हे ख्याः थें जक जुयाच्वन । उकिं स्येल्लाःगु छगू ज्या छं लुइकाबिल धाःसा जिं फु मफुया चिउताः मतसे इमान्दार जुयाः तसकं मेहनत याये धकाः धया । जिगु इमान्दारिया दुहाई न्यनाः लय्तायाः स्याबास, झीसं इमान्दार जुयाः हे ज्या यायेमाः धाइ धकाः च्वनां ला गन अथे धाः धकाः । अःखःबतं का छ आम्थे इमान्दार सिमान्दार जुयाच्वन धाःसा गनं ज्या लुइमखु का । लु हे लूसां टिके जुयाः कमे याये नं फइमखु का छं । थौंकन्हय् झीगु देय्या चा फय् कथं इमान्दार राष्ट्रप्रेम धयागु ला पटक्क हे ज्या लगे मजू । आः ला एनी हाउ दां कमाउया जमाना का । छ धाःथें हे तःधंम्ह मनू जुइगु खःसा एक नम्बरय् इमान्दार राष्ट्रपप्रेम मांभाय् मिंभाय् धइगुयात निं न्हापालाक्क कक्कु तियाः हाकुतिना छ्व । अले तिनि छं थन ‘दिन दुगुणा रात चौगुणा’ जुइक कमे यानाः मज्जां ग्वाय् पियाः म्वाये फइ । मखुसा ला … । वयागु खँ न्यनाः जितः ला तिरिमिरि झ्याँइ हे जुल धयां । अय् बाबा न्ह्याथासं इमान्दार अनुशासिन व परिश्रमी जुइमाः धयागु जकं सिउ का । इमान्दार जुलकि खत्तम जुइ धयागु ला थौं हे जक न्यना का । न न्हापा स्वयाः पाःगुयात हे गणतन्त्रया उपलब्धी धकाः धाइगु जकं खः ला । अय्नं जितः तःधंम्ह मनू जुइमाःगु अर्जेन्ट हे दुगुलिं सांसदतसें थें अनावश्यक बहस मयासे जिं छथुं हे लिफः न्ह्यफः हे मस्वसें म्हुतु चायेका छ्वया । मखुऽ आसामरु जितः मेगु छुं माःगु मदु । छथुं हे धायन्तरायन धायेक तःधंम्ह मनू जुयाः न्याक्क गाक्क कमे यायेत छु यायेमाः । व फर्मूला छक्वः कनाब्यु रे भाइ । बरु प्लीज धाये छन्त । जिगु खँ न्यनाःलि थःगु किमतिगु गगल्स मिले यानालिसें फ्याफःगु न्हाय् म्वाकुम्वाकुं वं धाल । मेपिं स्वयातं कने मते न्हैंसा । जिं दय् धकाः छ्यं ल्हुकुक संकेवं आसामरुं थ्व तःधंम्ह मनू जुइगु मू मन्त्रया पर्दाफास यायां धयाहल । दकलय् न्हापां थ्व नीछगूगु शताब्दीव गणतन्त्रया जमानाय् थ्व राष्ट्रवाद, इमान्दार धयागु महाशत्रु खः धयागु थुइकि । झी बडेबडेमानपिं कय्तामदुपिं तर कट्टु न्ह्याःसां हे लज्या मदुपिं थःत राष्ट्रवादी धकाः न्हिछि नाय्खिं च्वयेका जुइपिं नेतात इमान्दार राष्ट्रवादी जूगु जूसा अरबौं सम्पत्ति कमे याये फइ ला ? म्ह्याय्यात हे १५ करोड वंगु छेँ न्यानाबी फइ ला ? हाछिउँ वलकि भारतय्, कपाः स्यातकि अमेरिकाय् व अपच जुयाः प्वाः स्यातकि बेलायत वनाः वासः यायेगु तागत थ्वहे इमान्दार मजूगुलिं खः । इमान्दार जूगु जूसा वय्कःपिनि भत्ताया भरं जक खःसा ला थन प्राइभेट हस्पिटलय् तकं हे वासः याये थाकुइ का । उकिं तःधंम्ह मनू जुइत सत्यवादी व इमान्दार मजुइगु आँट नं दयेमाः । थःत कतिलाइगु, फाइदा जुइगु खःसा अदालतं त्वःते मजिउ धाःम्ह अपराधियात तकं थःगु भिटो प्रयोग यानाःसां स्वाट्ट ख्वाराक्क धायेक त्वःता बीमाः । का अझं बांलाक ध्यान तयाः न्यँ, – छ धाथें हे तःधंम्ह मनू जुयाः सफल जीवन हनेगु खःसा ल्वःमनाः तकं हे गुबलें सत्य खँ ल्हायेमजिउ । मखुगु खँ ल्हायेत छतिं हे ग्याये नं मजिउ । न्ह्याम्हेस्यां न्ह्यागु ज्या यानाबिउ धाःवःसां हवस दय् जिउ, जिं यानाबी धायेमाः । अझं तक्मा पदक सदकया खँ जुल धाःसा फयांफतले थः काय् म्हयाय्, नाता, कुटुम्ब जक मखु ससःकिजाया पाजुया पासाया दाजुया म्ह्याय्यात जूसां बियाछ्वयेमाः । थ्वयात थौंकन्हय्या भासं पावर सदुपयोग धाइ । थथे हे थः सत्ताय् दुबलय् ग्याँस पेट्रोल, डिजेलयात दछिं हे न्याक्वः खुक्वः थकायेगु, सुं ब्यापारीतय्सं गिफ्ट कोसेली उपहार बीहल धाःसा मिखा तिस्सिनाः कया छ्वयेगु । भारतया नेतातय्त द्यः भाःपियाः श्रद्धानक्सां भागी यायेगु । थथे हे मांभाय् बाभाय् संस्कृति संस्कार आदियात डेट्स एक्सपायर घोषणा यानाः कक्कुतियाः क्रिसमस न्यूयोर, भ्यालेन्टाइन डेयात राष्ट्रिय नखःया रुपय् हनेगु यायेमाः । धर्म निरपेक्ष धाधां हिन्दू, बुद्धिस्ट धर्मयात धिसमिस यानाः क्रिश्चियन धर्मयात देय् छगुलिं खुसी बाः वइथें बाः वयेकेगु । थ्व नापं डलर नं बाः वइगु जूगुलिं डलर कमे यायेगु गोल्डेन चान्सयात नं मौका सदां वइमखु धयागु थुइकाः गुब्लें हे त्वःते मजिउ । का आःला छंगु जासी जा बुत जुइनि मखुला ? का लिपा नापलाइबलय् छ आः थें बेकारय् न्यासि वःगु मखुसे सान्दारगु कारय् वःगु स्वये दयेमा । आःयात जि वन धाधां आसामरुचा स्वाराक्क धायेक वना हे छ्वत । जिगु नुगलं धाःसा मुरीसुरी जान्दिन तीस पाथी धान धाःथें जिं मेगु छुं नं मसिउ, जि नं तःधंम्ह मनू जुइ धकाः क्वात्तुक्वाना च्वन । नेपाःमितय्त स्यानाः क्वानाः झंगः लानाः बाहेक छु याःसा तःधंम्ह मनू जुइ ? छिकपिंसं सिउला थें ?"
https://nepalbhasatimes.com/8068,साहित्य,११३८ तछलाथ्व तृतीया,भिंज्या,"सुभाष नीरव                                                           जि गुगु त्वालय् च्वनेगु खः, अन आः आः हे तिनि जक बस्ती दयावःगु खः । थन आःपाः थें छेँ गरीब मजदूर व जागीर नयाच्वंपिं मनूतय्गु खः । छपुचः मनूत जानाः त्वाःया उत्थान यायेत छगू कल्याण समिति दयेकल । जि नं उकिया दुजः खः । दकलय् न्हापां मनूतय्सं त्वालय् मन्दिर (देगः) छगः दनेगु बिचाः याःगु खः । लिपा थवंथवय् सहलह याये धुंकाः थ्व खँ क्वःजित कि त्वालय् मन्दिर मखु, विद्या मन्दिर दयेकेमाःगु दु, गन गरीब परिवारया मस्तय्त ज्ञान व शिक्षा अःपुक चूलाकाबी फइ । सकलें जानाः छखा चिकिचाखागु ज्ञानमन्दिरया भवन दयेकल । अनंलि थ्व सुझाव वल कि थुकिया उद्घाटन छाय् सुं नेता वा मन्त्रीयात याके मबीगु ? थ्व खँय् खूब बिचार विमर्श जुल । अले सर्वसम्मतिं थ्व क्वःजित कि थ्व भिं–ज्या सुं नेता अथवा मन्त्रीया ल्हातं मखु, सुं छम्ह शिक्षाशास्त्री, समाजसेवी अथवा सुं छम्ह वरिष्ठ च्वमिया ल्हातं याकेमाली । अथे जूबलय् देशया नांजाःम्ह प्रगतिशील बिचाः दुम्ह वरिष्ठ च्वमि शास्त्रीजीयात स्वापू तल, गुम्ह थ्व हे शहरय् च्वंम्ह खः । वय्कः लय्लय् तायाः तयार जुल । उद्घाटन ज्याझ्वलय् शास्त्रीजी निघौ न्ह्यः हे थ्यंकः झाल । जिं वय्कःयात बसस्टपय् काःवना । ‘झासँ, न्हापालाक छितः जिं जिथाय् छेँय् नि ब्वनायंके । ज्याझ्वः शुरु जुइत ताउ माली तिनि ।’ नमस्कार यायेधुंकाः जिं थथे धयाबलय् वय्कः मानय् जुयादिल । बसस्टपं जिगु छेँ सतिक हे लाः । जिपिं न्यासि हे वनाछ्वया । बछि ति लँ पुले धुंकाः शास्त्रीजी लँय् तक्क दिनादिल । ‘छु जुल शास्त्रीजी ?’ ‘मखं ला भाइ, नकतिनि हाकुम्ह भतिं लँ त्वाःल्हानावंगु । अपशकुन जुल । पलख द्यु आः ।’ जि गजब चाल कि थपाय्धंम्ह विद्वान व प्रगतिशील बिचाःयाम्ह च्वमि। थुबलय् हे जिं छुं बिचाः यानाः वय्कःयात धया, ‘झासं छितः विद्यामन्दिरय् हे यंके । थनं सतिक हे दु ।’ ‘छाय् भाइ, छिं ला जितः थःगु छेँय् ब्वनायंकेत्यंगु खः नि ।’ जिं खःगु खँ धयाबीगु हे बांलाइ तायेका, ‘हनेबहम्ह, खँ छु धाःसां नि, जिगु छेँय् तःम्ह हे भौ दु । न्हिं न्हिं हे ग्वःक्वः ग्वःक्वः वयेवने यायेबलय् जिमिगु लँ त्वाःल्हानाबी । छितः समस्या जुइ, भौत दुगु छेँय् ।’ जिगु लिसः न्यनाः वय्कः गम्भीर जुयाः बिचारय् दुनादिल । ‘झासँ, विद्यामन्दिरया लँ उखेरं खः’, जिं वय्कःया तन्द्रा भंग जुइक इनाप याना । वय्कलं जिगु ख्वालय् छक्वः पुलुक्क स्वयादिल, अले मुसुहुं न्हिलाः धयादिल, ‘मखु, आः ला जि न्हापालाक छिगु छेँय् निं वये ।’ भाय् हिउम्ह ः रमेशकाजी स्थापित"
https://nepalbhasatimes.com/8483,साहित्य,११३८ तछलाथ्व दशमी,"थ्व ख्वाः,  जिगु थःगु हे ख्वाः खः ला ?","चिनाखं #  पुष्प मुनंकःमि                                                          जिं जिगु ख्वाः माः जुया पचिपचि यानाः थिया स्वया तर जिगु ख्वाः जिं लुइके मफु न्हाय्कं न्ह्यःने दनाः स्वया तर न्हाय्कनय् नं जिगु ख्वाः खंके मफु थःगु ख्वाः माः जुयाम्ह जि मामां गन जक मथ्यं जुइ शायद ! थौं जि कारय् च्वना अफिसय् वनाच्वना थःगु बंगलाय् झासु लनाच्वना इलय्ब्यलय् विदेशय् नं चाःहुला समाजसेवा धकाः भचा दान बियाबलय् जितः न्ह्यःने तये दयाः दबू हे लय्ताः थबलय्, जिके मेपिंसं जिगु ख्वाः खंकल खनि । छकः हानं जिं न्हाय्कं न्ह्यःने थःत स्वया धाथें थ्व ख्वाः, आः जिगु थःगु हे ख्वाः खः ला ?"
https://nepalbhasatimes.com/6380,साहित्य,११३८ बछलागा त्रयोदशी ,"नेवाः पुर्खापिनि काव्यिक जीवनी, फत्तेबहादुर सिंह","फत्तेबहादुर सिंह ‘भाषारत्न’ झीम्ह’ खिमिलाया सरगतय् तिमिला थें लूम्ह ।                                                         वन स्वैम्ह सरकारी इन्स्पेक्टर जूसां सासःपतिं ग्यानापुगु वाफसं हे ल्यूसां आजु नाप लाय्गु लँप्वी जिवंकाःछि जूम्ह खिमिलाया सरगतय् तिमिला थें लूम्ह । चिनाखँया सपूm मुनाः ‘नेपाली बिहार’ घःमाः च्वयाः उकी ब्वयाः झीगु अधिकार राणा–नुगः भभ न्ह्वीक भ्वखाय् ब्वय्काः ब्यूम्ह खिमिलाया सरगतय् तिमिला थें लूम्ह । वहे सपूm द्वपं बियाः वैत सरकारं सर्वस्व हे लाकाः कुन सन्तांनब्बे सालं थःगु च्वसा नमिँ ग्वाकाः अन्धकार हूम्ह खिमिलाया सरगतय् तिमिला थें लूम्ह । ‘स्याःसां, पाःसां मत्वःतू सो क्वखं क्वाःक्वाः धाय्गु झीसं जक छाय् त्वःतेगु मांभासं खँ ल्हाय्गु ?’ थुगु सलं सकसितं न्ह्यलं थना ब्यूम्ह खिमिलाया सरगतय् तिमिला थें लूम्ह । ‘नेपालभाषा’ हे नामं अखबार दय्काः तन, मन, धन पानाः सल्लफल्लं ह्वय्काः झीगु भासा ख्यलय् न्हूगु इतिहास क्यूम्ह खिमिलाया सरगतय् तिमिला थें लूम्ह । पाजु बाज्या महाकवि सिद्धिदासं धाःथें सेवा याना वन झीगु मांभाय्यात मांथें मछिंमनिं खित्तु्खिनाः समाज हे ह्यूम्ह खिमिलाया सरगतय् तिमिला थें लूम्ह । लोककवि जकःमिया याकनं पिदनेत्यंगु नेवाः महारथिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।) प्रा. माणिकलाल श्रेष्ठया धापूकथं बंगाल देसं आव्रmमन यायेवं सिमरौनगढया जुजु हरिसिंह देव नेपालय् शरण काः वःगु जुयाच्वन । थन ववं वय्कः लँय् हे मन्त । वय्कःया जहान व मस्त ख्वपय् च्वनादिल । इमि हे प्यंगूति पुस्ता लिपाया सन्तान महाबीर सिंह खः । महावीर सिंह ख्वप जुजु रणजीत मल्लया प्रधान सेनापति (मूमहां) खः । पृथ्वीनारायण शाहं ख्वप देय् काये धुंकाः रणजीत मल्ल काशी वन । छुं ई लिपा महावीर सिंहं थः पक्षयापिं फुक्क सेनात मुंकाः ख्वप देय् थःगु कब्जाय् काल । अनंलि येँ देय् नं लिफ्यानाः कायेत शिलामुगः तक (सिनामुगल) थ्यंकः वःगु खः । महावीरनाप ल्वायेत पृथ्वीनारायण शाहं भारतं तोप हयाः वहे तोपं महाबीर व वय्कःया काय्पिं व सेनात फुक स्याःगु खः । येँदेसं चीन वनेगु सँक्वंनिसेंया लँ स्यंकेगु सम्झौता यानाः भारतं तोप ब्यूगु खः । थ्व सम्झौताकथं चीन वनेगु लँ फुक पुथ्वीनारायण शाहं स्यंकाः ब्यूगु खः । महावीर मदय्वं प्वाथय् दुम्ह वय्कःया जहान सुलाः सुलाः सक्वय् वनाः जीवन हं वन । वया हे न्यागू खुगू पुस्ता लिपाया सन्तति अथवा धाये शहीद कथं नालेबहःम्ह योद्धा महावीरया सन्तान कुलदीप सिंह (बौ) व लानिमैंया (मां) या कोखं ने.सं. १०२२ वछलागा १ कुन्हु येँदेय्या खिउँलँ त्वालय् फत्तेबहादुर सिंहया जन्म जूगु खः । वय्कलं प्रारम्भिक आखः छेँय् हे सयेकदिलसा म्याट्रिक तक दरवार हाइस्कुलय् ब्वनादीगु खः । अनंंलि वय्कः तराईया सुस्ता धैगु जंगल लागाया संरक्षक पदय् (इन्स्पेक्टर) झिंनिदँ तक सरकारी ज्या यानादीगु खः । वय्कःया मां मत्यवं मन्त । मां मदयाः वय्कःयात तसकं दुघाः लात । उबले वय्कःया पाजु बाज्या महाकवि सिद्धिदास महाजुं ‘थः मांयात म्वाकेगु खःसा मांभाय्या सेवा या’ धकाः धाःगु जुयाच्वन । थ्व खं वय्कःयात नुगलय् थिल । उबलेनिसें नेपालभाषा ख्यलय् वय्कलं थःत पानादिल । वय्कलं थःगु दकले न्हापांगु चिनाखँ ‘बांमलाःगु चाल’ ‘नेपालभाषा व वुद्ध धर्म’ पत्रिकाय् पिथनादिल । वय्कलं पद्यया नापनापं गद्य नं च्वयेगु यानादिल । सामाजिक सेवा व शिक्षा ख्यलय् नं न्ह्यचिलादिल । वय्कलं थः किजालिसे जानाः थःहे पुर्खा महावीर सिंहया नां क्वकयाः नेपाःया न्हापांगु सार्वजनिक विद्यालय् थःपिनिगु हे छेँय् ‘महावीर इन्स्टिच्यूट’ नामं चायेकादिल । थ्व इन्स्टिज्यूटं राणाकालय् राजनैतिक चेतना ब्वलंकेत तःधंगु व्रmान्तिकारी भूमिका म्हितूगु खः । वय्कलं राणा कालय् ‘नेपाली विहार’ नामं चिनाखँ मुना सपूm भारतया बेतियां छापे याना पिकयाः तःधंगु ऐतिहासिक ज्या यानादिल । न्हापां खुसी थ्व सपूm द्वःछिगू पिदंगु खःसा न्यासः सरकारं जफत याःगु खः । थ्व सफुतिइ वय्कलं अतिकं दुग्यंगु घःमाः (भूमिका) च्वयाः थःगु बहादुरी क्यनादीगु दु । खय् भासं बाहेक मेगु भासं च्वये ब्वने दै मखु धकाः सरकारं धयाच्वंगु इलय् ‘स्या हे स्याःसां क्वखं क्वाःक्वाः जक धाइ, घुरघुर धाइ मखु अथे हे झीसं नं थःगु भासं खँ ल्हायेगु व च्वयेगु त्वःते मखु’ धकाः राणा शषणयात छगूकथं हाथ्या ब्यूगु खः । वि.सं. १९९६ सालं येँया लैंनचौरय् जुद्धशम्शेरं उद्योग प्रदर्शनी चायेकूगु इलय् वय्कलं मेमेगु सपूmया नापं थ्व नेपाली बिहार सपूm नं स्टल तःगु जुयाच्वन । जुजु त्रिभूवनं अन झायाः मनस्वां ह्वयेकाः थ्व नेपाली बिहार सफू न्याना यंकूगु जुयाच्वन । त्रिभूवनं थ्व सपूm न्याना यनेवं फत्तेबहादुर व थ्व सपूm तसकं बय्बय् जुल । राणा सरकारया नं मिखा वन । थ्वहे सपूmया भूमिकाया खँ व महावीर इन्स्टिच्यूट नीस्वंगु द्वपनय् वय्कःयात १९९७ या राजनैतिक काण्डय् सर्वस्व हरणसहित आजन्मया कैद सजाँय् न्यंका वmुनाबिल । उबले वय्कःया किजा चिनियालालयात नं महावीर इस्कुल चायेकूगु द्वपनय् कुंगु खः । जेलय् च्वच्वं हे वय्कः मदुगु खः । सिद्धिदासं धाःगु खँ लुमंकाः निराश मजूसे जेलय् च्वनाः नं फत्तेबहादुरं च्वयेगु ज्या यानादिल । वि.सं. २००२ सालं जेलं मुक्त जूबलय् वय्कलं वनबासया छगू खँ नांगु खण्डकाब्य व मेमेगु यक्व साहित्य सृजना ज्वनाः झायादिल । वि.सं. २०१२ सालं राणातसें हरण याःगु खिउँलँया छेँ लित बिल । वहे छेँय् पे्रस तयाः ने.सं. १०७५ यंलागा पारु कुन्हु नेपालभाषाया दकले न्हापांगु न्हिपौ ‘नेपालभाषा’या न्हापांगु ल्याः पिथनादिल । वय्कःयात थ्व पौ पिकायेत प्रेरणा बियादीम्ह स्वामी कृष्णानन्द खः । कृष्णानन्दजुं फत्तेबहादुरयात ‘यदि मांभाय् थकायेगु खःसा छिमिगु भासं छगू न्हिपौ पिका’ धकाः सल्लाह ब्यूगु जुयाच्वन । थ्व खँ पाय्छि तायेकाः वय्कलं थःगु हे सम्पादन, व्यवस्थापन व प्रकाशनय् तसकं तःधंगु आँत यानाः थ्व पौ पिकाःगु खः । न्हापां मंकाःकथं पिकायेगु तातुनाः थः समाकालिन भाषा ह्यमिपिन्के दां म्हयाः थ्व पौ पिकायेगु ग्वसाःग्वःगु खः । तर खँ न्याःथें ज्या मन्याःगुलिं वय्कलं थः याकःचा हे न्ह्यचिला पिथनादिल । वय्कःयात मेपिनिगु दां म्हयाः थःगु जक नां तयाः पौ पिकाल धकाः आरोप वल । वय्कलं म्हं झितका झितका म्हःगु झिंच्याम्हसिया दां मुक्कं १८०।०० तका लित बियाः थःगु इमानदारिता क्यनादिल ा वय्कलं वा वः फय् वः मधाःसे थ्व पौ थः म्वाना च्वँतले नीन्हय्दँ तक मदिक पिथनादिल । लिपांगु इलय् झी न्ह्यलुवाः व साहित्यकार पद्मरत्न तुलाधरजुं यक्व कुतः याना थ्व पौयात छुं ईतक निरन्तरता बियादीगु खः । नेवाः जाति, भाषा, साहित्य थकायेगु ज्याय् थ्व पतिं तःधंगु भूमिका म्हितूगु दु । वि.सं. २०१२ सालं गोरखापत्र हे न्हिपौ मजूनिबलय् थ्व न्हिपौ पिहांवःगु धैगु झीगु निंतिं तःधंगु गौरवया खँ खः । वय्कः ने.सं. १०७७ स नेपालभाषा न्हिपौया सम्पादकया ल्याखं कृष्णप्रसाद भट्टराइ व मेमेपिं पत्रकारतलिसे रसियाय् नं झायादीगु खः । वय्कः नेपाल पत्रकार संघय् संस्थापन कालंनिसें आवद्ध जुयादीगु दु । पत्रकार ख्यलय् वय्कलं यानादीगु ज्यायात कदर यानाः ने.सं. १०९९ स वय्कःयात नेपाल पत्रकार संघं अभिनन्दन नं याःगु खः । वय्कः छम्ह संगठक नं खः । वय्कलं ने.सं. १०७५ निसें १०८० तक नेपालभाषा परिषदया नायः जुयाः नं झीगु मांभाय् व साहित्यया सेवा यानादीगु दु । वय्कलं वनवासया छगू खँ (खण्डकाब्य), भागवतया किचः (अनुवाद), जीवन खुसि, ख्युँ अयोध्या, चर्पट मंजरिका आदि सपूm च्वयादीगु खने दु । भाषा, साहित्य ख्यलय् वय्कलं यानादीगु योगदानयात च्वछानाः च्वसापासां ने.सं १०७६ स भाषारत्न पदवीं छायेपीगु ज्या जूगु खः । ने.सं. ११०३ कछलागा १ कुन्हु चित्तधर विशेषांकया निंतिं च्वसु च्वयेगु झ्वलय् छुं खँ नेने धकाः वय्कः मोतिलक्ष्मी उपासिकाया थाय् झायादीगु जुयाच्वन । अनं लिहां झाःगु इलय् वय्कः त्यंगलय् थ्यंकाः लँय् हे मदुगु खः ।"
https://nepalbhasatimes.com/6325,साहित्य,११३८ बछलागा द्वादशी ,झी कवि चित्तधर हृदयया निपु चिनाखँ,"हेँयात                                                          ब्याक्क झंगःतय् स्वले ख्येँ न्याक्क कत्तानाः तयु, ख्येँ प्वलाः थः मच्त पिकयाः अमित त्वाः ल्वाकाः नकु, छम्ह छ हे जक थःम्हमसियाः मूर्खताय् च्वन न्हां दुनाः, छंगु ख्येँ छं हे मस्वःसा मेपिसं स्वःवइ सुनां ? छं छ्वयाः ख्येँ तइगु लाःथाय्, लेँ, चुके, अथवा गले, हेँपुलिं फुक मात्तु मालाः यनिगु तय् क्वेँल्ह्ये अले, ‘भ्वे’ धका न्याय्कइ व ख्येँया मानवं यंकाः मनाः छंगु ख्येँ छं हे मस्वःसा मेपिसं स्वःवइ सुनां ? माभतिं न्हय्थाय् ल्ह्ययाः नं म्वाकु खं ला थःमचा, माकलं सी धुंकुसानं घय्पुनाः ज्वी थःमचा, मां छ हे मखुला व ख्येँ या, मदुगु गय् माया वया ! छंगु ख्येँ छं हे मस्वःसा मेपिसं स्वःवइ सुनां ? मूर्ति अमि विश्वासे जिके दु भगवान इच्छा छुं दयेमाः जिगु नं गबलें हे भति अमिसं थुगु खेँ मयाः परीक्षा जक हे नं । ला हि मखय्कं मूर्ति जि मखुला ? कलाकारया जि खः ‘कला’ जडे जडे नं जीवन दु थनाः सालाः काः मन मूर्ति–कलां । ख्यचाय्कु मदु जिगु गबलें वँसिख्वाः, गबलें अबसं च्वनाः पित्याः, गबलें गबलें क्वाःधक्काः वः गबलें जिगु म्हुतु जाः प्याह्रां । गबलें न्ह्योवः सु–सां मदयाः, गबलें ‘घेंघें धाः’ सः वः, गबलें झ्यातुक स्वांकु कुब्वी माः गबलें धाःसा फुसा नवः । यो व मयो वा न्ह्याः न्ह्याः धैगु दु धकाः अमिसं मस्यू मखाः, अमि योयो थें ज्वीमाःगु जि नं अमि जक मुकतं जुयाः मखाः । मंकाः पृथ्वी मंकाः लःफय्, मंकाः सर्गः मियात नं । याय् मफु अमिसं थःपिनि योथ्य वाफय्, खुसिबाः, मिछ्वः गनं जि जक छु खेँ थय् ज्वीगु न्ह्यबोसा भक्त व द्यो–दीपालाःतय् ! जि नं तं–तिं पिकयाः धात्थें ‘भुखा’ जुयाः न्है ल्हाना छ्वे ।"
https://nepalbhasatimes.com/6730,साहित्य,११३८ अनलाथ्व पञ्चमी,नेवाः पुर्खापिनि काव्यिक जीवनी,"(युद्धय् वने न्ह्यः देशवारया नामं नेपाः देय्या विरा·णा कीर्तिलक्ष्मीं यानादीगु सम्वोधन खः थ्व कविता)                                                         किपू देशया कीर्तिलक्ष्मी जि धनुषवाण जिं ल्ह्वने त्यना भेष हिलाः थौं मिजं जुयाः जि युद्ध–ख्यलय् न्ह्याः वने त्यना । न्ह्याः वने, न्ह्याः वने, रणभूमी जिं फय्खः थें हे ब्वय्काः वाण छम्ह छम्ह दतले शत्रु ल्ययाः जिं मारामुरु याय् भुजिं समान । लाय्कू लाका काय्त वयाच्वन पृथ्वीनारां देय् ध्वाखाय् बीमखु, बीमखु, जिगु देय् वैत जिगु म्हय् छफुति हि दतले ल्वाय् । राष्ट्र–पिवाः झी गुलिख्ये माहां बीर जुया वन युद्ध–ख्यलय् सितिकं छ्वय्मखु शहीदया हि ह्वय्क्य सदां नं देश–क्यबय् । थःगु नुगःद्यः हुनुनुनु ख्वय्काः गोर्खा जय जय धाय्मखु जिं ल्वाल्वां हे थः फ्वी हे माःसां आत्मसमर्पण याय्मखु जिं । ‘नेपाः–मण्डल’ खः जिगु ला–हि नेवाः नस्वाः वैच्वंगु स्वइच्वन्य फैमखु पुलुपुलु थ्व मिखां करपिंसं देय् नैच्वंगु । इतिहासं धैच्वंगु दु गबलें जनता युद्धय् बूगु मदु किपूमितय्सं आःतक नं छ्यं शत्रुया न्ह्यःने क्वछूगु मदु । सिंहासनसं करपिं च्वनेवं देश मसां थें झिजांदनी मांभाय्, संस्कृति, शिल्प कला–कृति धू थें नचुयाः फुनांवनी । ‘धन्य किपू देय्’ धाधां क्वाःच्वय् चखुं–बखुं ब्वैच्वंगु दनि ‘किपू मसीनि ! किपू मसीनि’ !आजु द्यवं धैच्वंगु दनि । तुपलं त्यूसां, पां हे क्यूसांं ध्यने फै मखु जिगु देयाया न्हाय् युगयुग तक ल्वाय् माःसां ल्वाय् तर जिगु नेपाः दय्े जिगु हे याय् । लोककवि जकःमिया याकनं पिदनेत्यंगु नेवाः महारथिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।) किपू देय मल्लकालय् यल देय् दुने लाःगु छगू स्वायत्त देय् खः । पृथ्वीनारायण शाहं स्वनिगः कायेगु झ्वलय् दकलय् न्हापां वि.सं. १८१४ जेठ १९ कुन्हु किपुली न्हापांगु युद्ध याःगु खः । थुगु युद्धय् गोर्खाया काजि कालु पाण्डेयात किपूया माहांतसें गःपः चनंक पालाः स्याःगु खः । व सीवं गोर्खालीत युद्ध दिकाः बिसिउँं वंगु खः । न्हय्दँ लिपा अथे धइगु वि.सं. १८२१ भाद्र ३१ कुन्हु किपुली निक्वःगु युद्ध जुल । थ्व युद्धय् ध्वाखा हाचां गायाः किपुलिइ दुहां वयेत्यंम्ह पृथ्वीनारायण शाहया किजा सूरप्रताप शाहया जवगु मिखा किपूया माहांतसें तःछ्याना बिउगु खः । थ्व निक्वःगु युद्धय् नं थःपिं बुइ धुंकाः पृथ्वीनारायण शाहं भारतय् वनाः तुपः न्याना हल । व हे तुपः ज्वनाः हाकनं वि.सं १८२२ आश्विन महिनाय् गोर्खां किपूलिसे स्वक्वःगु युद्ध याः वल । थ्व युद्धय् नं गुलिखे ईतक किपूया गढ पःखाः हाचां गायाः गोर्खाया माहांत किपुलिइ दुहां वये मफुत । तर ताःईतक किपू देय् घेरे यानाः नाकाबन्दी याःगुलिं किपुलिइ तःधंगु आर्थिक संकट वल । नसात्वँसा मदयाः हाहाकार जुल । संकट ईया निंतिं धम्पय्, क्वनय्, ग्वःपय् चित्तु चिनातःगु वाउँचा गुन्द्रु व सिन्के जुया पिहां वल । थुबलेनिसें हे गुन्दु्र सिन्केया अविस्ष्कार जूगु धइगु जनधारणा दु । चान्हय् गा पानाः व गाय् मुनाच्वंगु खसु सुथय् तिसिनाः लः त्वने माःगुतक अवस्था वल । किपू देय् छगः ल्वहंया छगू डाँडा खः । न्हापा किपूयात गुँदेय् व पद्मकाष्ठपुन नं धाः । किपूया मिजंत ल्वाभः ज्वनाः युद्ध यात सा मिसातसें किपू डाँडां ल्वहं तुइका यक्व शत्रुत घाःपाः यानाः व स्यानाः युद्धय् तःधंगु हःपाः व तिबः बिल । थ्व ज्याया नेतृत्व किपूया म्ह्याय्मचा कीर्तिलक्ष्मीं याःगु खः । तुपःया न्ह्यःने वाण, तलवार व भालां छुं याये मफुत । यक्व हे किपू देय्या महांत युद्धय् मंत । कालु पाण्डे स्याःगु व सुरप्रतापया मिखा तछ्याःगुया पलेसा कायेकथं गोर्खां ध्वदुकसित कसाः यायेगु यात । जय गोर्खा मधाःपिं वा धाये आत्म समर्पण मयाःपिं किपूमितय्त न्हाय्–म्हुतुसि ध्यनेगु यात । नेवाः भासय् छगू खँत्वाः खँभाय् दु ‘न्हाय् मदु किपूमि, लैजा मचा पांगामि’ । थ्व धापुतिं नं किपूमितय्गु न्हाय् ध्यंगु खः धइगु छुमां बिउगु दु । गोर्खाया माहांत किपू काये न्ह्यः पांगाय् ल्वाः वःबलय् पांगाया मिसातसें प्यं उलाः क्यन धइगु नं इतिहास दु । पांगामितसें प्यं क्यंगुलिं गोर्खाया माहांत बेसाइत जुल धकाः लिहां वंगु धइगु खँ दु । थ्वहे हुनिं ‘लैजा मचाः पांगामि’ धाःगु खः । थक्वाः लिक्क आःया त्रिभूवन पार्क च्वसं न्हाय्द्वँ धइगु थाय् आः नं दनि । किपूमितय् न्हाय् ध्यनाः व थासय् थुंगु खः धइगु खँ इतिहासकारतसें धयाच्वंगु दु । युद्धय् न्ह्यागुं याइ, न्हाय् ध्यनेगु धइगु छुं तःधंगु खँ मखु । न्हाय् ध्यनेवं किपूया इज्जत वंगु मदु । बरु थःपिनिगु वीरता क्यनाः किपूमितसें देय्या न्हाय् धस्वाकूगु दु । किपू त्याका काये धुन धकाः गोर्खामित लाय्कुलिइ सिन्हः जात्रा यानाः न्ह्याः वल । लाय्कू च्वसंच्वंगु क्वाःच्वं आकाझाकां युद्धया शंख पुयाहल । प्वँ वये थें वाण वल । वाणं कयाः गुलिखे गोर्खाया माहांत सित । स्वन्हु स्वचातक युद्ध जुल । आखिरय् चाकःहीक घेरे यानाः युद्धया नेतृत्व याना च्वंम्ह सुनां नं म्हमस्यूम्ह किपूया मूमाहांयात गोर्खां थःगु कब्जाय् काल । थुलिमछि युद्ध कुशलम्ह योद्धा सु जुइ धकाः गोर्खां तसकं जिज्ञासा तयाः सीकेगु कुतः यात । मिसातय्सं थें निपा ल्हाःतं ख्वाः सिउगु व मं बुलाः तुति सिउगुलिं व योद्धा मिसा जुइ धकाः शंका यानाः छम्ह काजीं वयात क्वथाय् कुनाः लं त्वकल । व ला अतिकं बांलाःम्ह मिसा धकाः सी दत । मिजंया भेष हिलाः स्वन्हु स्वचातक युद्ध याःम्ह व मिसा कीर्तिलक्ष्मी जुयाच्वन । वयागु सुन्दर रुप खनाः गोर्खाया काजी मोहित जुल । कीर्तिलक्ष्मीयात तःधंगु मान व पद बी धकाः ह्ययेकलं नं स्वीकार मयाःगुलिं गोर्खाया काजीं जबरजस्ती यायेगु कुतः यात । कीर्तिलक्ष्मीं व काजीया जँय्च्वंगु चुपि कयाः प्वाथय् तियाः स्यानाबिल । थ्वहे इलय् मेपिं माहांत वयाः कीर्तिलक्ष्मीयात नं स्यानाबिल । थुकथं त्याः बू हे सी मदयेक किपूया युद्ध क्वचाल । किपुिलइ बाघ भैरव दुगुलिं जुजु अन दुहां वये मजिउ धइगु जनधारणा दु । उकिं पृथ्वीनारायण शाह किपूया गढ पःखाः दुने दुहां मवः । वं पःखाः पिने जक च्वनाः युद्ध याःगु धइगु खँ दु । छकः किपूया माहां नं पृथ्वीनारायण शाहयात पालेत्यंबलय् जुजुयात जुजुं जक स्याये दइ धकाः किपूमितय्सं हे पंगुलिं व म्वाःगु खः धइगु नं न्यँकं इतिहास दु । च्वयातःगु इतिहासय् कीर्तिलक्ष्मी बारे गनंनं न्ह्यथना तःगुमदु । तर न्यँकं इतिहासय् कीर्तिलक्ष्मी आतंक नं म्वानाच्वंगु दनि । न्यँकं इतिहास धइगु च्वयातःगु इतिहास मखु, न्हापांनिसें न्यँन्यं, कँकं वयाच्वंगु अलिखित इतिहास खः। किपूमितय्गु नुगलय् आतकनं कीर्तिलक्ष्मी म्वानाच्वंगु दनि । अनुसन्धान यानाः ऐतिहासिक प्रमाण लुइकाः कीर्तिलक्ष्मीयात राष्ट्रिय विभूतिकथं हने माःगु दु । थ्व किपू देय्या सः खः ।"
https://nepalbhasatimes.com/6470,साहित्य,११३८ बछलागा आमै,‘थौंकन्हय्’ लय्पौया ६८ दँ बुदिं,"येँ – नेपालभाषाया साहित्यिक लय्–पौ ‘थौंकन्हय्’ ६८ दँय् क्यंगु दु । थुकिया लसताय् थनया नेपाल प्रज्ञा प्रतिष्ठानय् छगू विशेष ज्याझ्वःया दथुइ बुन्हि हनेगु नापं ‘थौंकन्हय्’या विशेष ल्याःकनं चिनाखँ मुनाया नं पितब्वज्या याःगु खः । ‘थौंकन्हय्’ लय्–पौया सम्पादक÷प्रकाशक रुक्मणी श्रेष्ठया सभापतित्वय् जूगु ज्याझ्वलय् मूपाहांकथं फणिन्द्ररत्न वज्राचार्य झायादीगु खः ।                                                         ज्याझ्वलय् वरिष्ठ संस्कृतिविद् वाङ्मय शताब्दी पुरुष सत्यमोहन जोशी, साहित्यकारद्वय यज्ञरत्न धाख्वा व तिलकप्रसाद कायस्थपिंत दोसल्लां न्ययकोः हनापौ लःल्हाःगु खः । अथे हे ज्याझ्वलय् नेपालभाषा ख्यलय् न्हूपिं च्वमिपिंत प्रोत्साहन बीकथं नीस्वनातःगु ‘मञ्जुका स्मृति कोष’पाखें प्रयागमान हःपाः सिरपाः ‘छपाः क्यानभास’ बाखं विधाया निंतिं मदुम्ह श्यामदास प्रजापतियात लःल्हाःगु खः । ज्याझ्वलय् नवासें मूपाहां वज्राचार्यं पत्रिकाय् थीथी च्वमिपिंसं च्वया हइगु च्वसुइ तःगू भाय्लचं मछ्यःसे ब्वने अःपुक छगूस्तर कायम जुइकथं छगू हे जक भाय्लचं छ्यःसा बांलाइगु विचाः तयादिल ।पुष्प चित्रकारं लसकुस यानादीगु ज्याझ्वलय् थौंकन्हय् लय्पौया आतकया पिहां वःगु ल्याःयात कयाः समीक्षा नं याःगु खः । फणिन्द्ररत्न वज्राचार्य, प्रा. प्रेमशान्ति तुलाधर व समालोचक पूर्णकाजी ताम्राकारया पुचलं थौंकन्हय् लय्पौया आतकया ल्याःयात समीक्षा यानादीगु खः । ज्याझ्वलय् प्रयागमान स्मृति नेपालभाषा हःपाः सिरपाःया बारे लुमिनकुमार श्रेष्ठं नुगःखँ तयादीगु खः ।"
https://nepalbhasatimes.com/5666,साहित्य,११३८ बछलाथ्व चतुर्दशी,नेवाः पुर्खापिनि काब्यिक जीवनी,"सिद्धिचरण खः झी ‘कविरत्न’ ओक्खलढुङ्गाय् बूम्ह ख्वात्तुसे च्वंगु व ख्युंंजः ह्वखनाः सूद्र्यः लू थें लूम्ह ।                                                         गुलिजक ग्यान्पुगु उगु ई ओहो ! लुमनेवं मन प्वी यः वाः चाय्का सुं दनेवं उबले लाफः तक नं पी यः थःगु च्वसाया गर्भय् उबलय् ‘न्हू–नेपाः’ खंकूम्ह सिद्धिचरण खः झी कविरत्न ओक्खलढुङ्गाय् बूम्ह । थजाः–क्वजाः फुक पाच्चुक न्हंकाः समाज माथं वंकाः कविता–बाणं एकतन्त्रया शाषण लिगिलिगि संकाः स्वतन्त्र नेपाः देय् नी स्वनेगुु शंखतकं हे पूम्ह सिद्धिचरण खः झी कविरत्न ओक्खलढुङ्गाय् बूम्ह । कविताया खुसि–बाः मदिकू वं जेलय् हे बाय् लाःसां झसुकाः तक नं मतः छकः हे सर्वस्व हरण याःसां जीवन ज्वःछिं काब्य–रुमालं मांदेय्या ख्वबि हूम्ह सिद्धिचरण खः झी कविरत्न ओक्खलढुङ्गाय् बूम्ह । नेवाः–मांया गर्भं लूम्ह ह्यूपाः–फय्या गति व थःगु किचः संसारय् न्यंम्ह नेपाःया ‘युगकवि’ व ‘व्रmान्ति बिना मरु शान्ति’ धकाः हे कवितां सः थ्वय्कूम्ह सिद्धिचरण खः झी कविरत्न ओक्खलढुङ्गाय् बूम्ह । लोककवि जकःमिया याकनं पिदनेत्यंगु नेवाः महारथिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।) ‘क्रान्ति बिना थन दै मखु सुख शान्ति’ धकाः राणाकालय् कवितां सः थ्वयेकादीम्ह युगकवि सिद्धिचरण श्रेष्ठ मां नीरकुमारी श्रेष्ठ व बौ विष्णुचरण श्रेष्ठया क्वखं वि.सं. १९६९ साल जेठ ९ गते ओखलढुंगा जिल्ला, सगरमाथा अंचलय् जन्म जूगु खः । वय्कःया अबु नं छम्ह साहित्यकार खः । अबुम्ह सरकारी ज्याया झ्वलय् ओखलढुंगाय् वनाच्वंबलय् सिद्धिचरणया जन्म जूगु खः । अन न्हय्दँ मचा जीवन हनाः वय्कः येँय् वयाः दरवार हाइस्कुलय् भर्ना जुयादीगु खः । अन वय्कलं न्यागू तगिंतक ब्वने धुंकाः ब्वनेगु दिकाः छेँय् हे स्वअध्ययन यानाः साहित्य, राजनीति व इतिहास विषयस दुग्यंक ज्ञान कयादीगु खः । वय्कलं १३ दँया उमेरंनिसें कविता च्वयेगु यानादीगु खः । वय्कःया दकलय् न्हापांगु कविताया सपूm खय्भासं ‘भुँइचाला’ पिदंगु खः । ९० सालं ब्वःगु भुखाचं झ्वय्पिउगु मार्मिक दुघाः थ्व चिनाखँ मुनाय् वय्कलं ब्वयादीगु दु । वय्कःयात ‘काजि दाइ’ धकाः नं संवोधन यायेगु याः । वय्कलं थःगु जन्मस्थलयात कयाः ‘मेरो प्यारो ओखलढुंगा’ लयात्मक कविता च्वयेवं वय्कः चर्चाया शिखरय् थ्यंगु खः । ‘देविघाट’ नांगु धार्मिक कवितां नं वय्कः तसकं बय्बय् जुयादीगु खः । वय्कलं वि.सं २००९ सालं हे ‘न्हूनेपाः’ नांया कविता च्वयाः न्हूगु नेपाःया म्हगस खंकादीगु खः । वय्कःया गुम्ह मचाखाचा दु । न्हापांम्ह काय विश्वचरण श्रेष्ठ प्यदँ दुबलय् मदुगु खः । काय मदयाः वय्कःयात लाःगु दुघाः ‘विश्व वेदना’ नांगु कविताय् वय्कलं तसकं मार्मिक जुइक प्वंकादीगु दु । नेपाली साहित्यय् स्वछन्दतावादी काब्यधाराया च्वन्ह्याःम्ह कवि कथं नांजाःम्ह वय्कः नेपाली साहित्यय् लोकभाषा छ्यलेगु अभियानया न्ह्यलुवाः नं खः । वय्कःया योगदान नेपाली साहित्यय् गुलि दुगु खः नेपालभाषा साहित्यय् नं उलिहे दु । वय्कः जनकवि दुर्गालाल श्रेष्ठया गुरु नं खः । वय्कः उगु इलय् छम्ह स्यल्लाःम्ह क्रान्तिकारी कविकथं नांजाः । ०७ सालया प्रजातन्त्र हयेगु निंतिं वय्कलं थःगु सृजनापाखें यक्व जनचेतना थनेगु ज्या यानादीगु दु । ‘क्रान्ति विना थन दैमखु सुख शान्ति’ धकाः नेपालभाषां कविता च्वःगु द्वपनय् वय्कःयात १९९७ सालया राजनैतिक काण्डय् सर्वस्व हरण व झिंच्यादँया जेल सजाँय् घोषणा यानाः सरकारं जेलय् कुंगु खः । जेलय् च्वँच्वं वय्कलं यक्व हे काब्य सृजना यानादीगु खः । उबलय् वय्कःया नापं जेलय् चित्तधर हृदय, धर्मरत्न यमि, फत्तेबहादुर सिंह, हरिकृष्ण श्रेष्ठपिं नं लाःगु खः । अथे हे सर्वमान्य गणेशमान सिंह नं वय्कःनापं हे जेलय् लाःगु खः । वय्कःया कविता पाखें गणेशमान सिंहजुं यक्व प्रेरणा कयादीगु खँ स्वयं गणेशमान सिंहजुं तःथाय् मछि न्ह्यथनादीगु दु । वय्कः जेलय् च्वनाच्वंबलय् वय्कःया बौ मदुगु खः । तर राणा सरकारं थः बौया अन्त्यष्ठी यायेत तकं वय्कःयात पितछ्वया महल । वय्कःया नेपालभाषाय् मूस्वां, तृष्णा, फूस्वां, सीस्वां, ग्वय्स्वां, लुभुमि अतिकं नांजाःगु काब्य कृति खः । वय्कःया अप्वःथें नेपालभाषाया कृति साहित्यकार फणिन्द्ररत्न वज्राचार्यया सम्पादनय् पिदंगु दु । उकी मध्ये वय्कलं थीथी सफुतिइ च्वयादीगु भूमिकाजक मुनाः ‘घःमाः’ नामं सफू नं पिदंगु दु । थुकी वय्कःया साहित्यक सिद्धान्त, समाज व जीवनयात स्वयेगु दृष्टिकोण बांलाक खने दु । अथेहे नेपाली साहित्यय् उर्वशी, मेरो प्रतिबिम्ब, आँशु, कोपिला, विश्वव्यथा, मंगलमान, जुनकिरी, कुहिरो र घाम, बाँचिरहेको आवाज, ज्यानमारा शैल, तिर्मिर तारा, बाली, भिमसेन थापा, युद्ध र शान्ति, आत्मा बिलौना आदि च्वन्ह्याःगु काब्य कृति खः । वय्कः छम्ह स्यल्लाःम्ह सम्पादक नं खः ।वय्कलं नेपाःया सरकारी न्हिपौ ‘गोरखापत्र’य् तःदँतक ज्या यानादीगु दु । प्रज्ञा प्रतिष्ठानं पिहां वःगु ‘कविता’ साहित्यिक पत्रिकाया वय्कः न्हापांम्ह सम्पादक खः । अथेहे नेपाली भाय्या दकलय् न्हापांगु न्हिपौ ‘आवाज’या वय्कः दकलय् न्हापांम्ह सम्पादक खः । थ्व पौ २००७ सालया प्रजातन्त्र वये लाबला न्ह्यः पिदंगु खः । अथे हे साहित्यिक पौ ‘शारदा’या नं वय्कः सम्पादक खः । वय्कलं वि.सं. २०१३ सालं निसें २०२१ साल तक प्रज्ञा प्रतिष्ठानया दुजः जुयाः ज्या यानादिलसा वयां लिपा वय्कःयात सम्मानस्वरुप प्रतिष्ठानया आजीवन दुजः याःगु खः । वय्कः वि.सं. २०२७ सालं निसें २०३५ साल तक ‘राजसभा’या दुजः नं जुयादीगु खः ।वय्कःया योगदानयात मूल्यांकन यानाः सरकारं ‘त्रिभुवन पुरुस्कार’, प्रज्ञा प्रतिष्ठानं ‘पृथिबी प्रज्ञा पुरस्कार’, ‘प्रबल गोरखा दक्षिण बाहु’, ‘विख्यात त्रिशक्तिपट्ट तेस्रों’ सम्मानित याःगु दु । अथेहे वय्कःयात लोकजनं युगकवि धकाः संबोधन यायेगु ज्या जुल । नेपालभाषाय् योगदान याःगुयात च्वछासे च्वसापासां ‘कविरत्न’ पदवीं छायेपीगु ज्या जूगु खः । वय्कःया सम्मानय् वय्कःया नामंथाय्थासय् सिद्धिचरण मार्ग, सिद्धिचरण माध्यामिक विद्यालय, सिद्धिचरण पुरस्कार, युगकवि सिद्धिचरण प्रतिस्थान, सिद्धिचरण संग्रहालय, सिद्धिचरण चोक आदि स्थापना जूगु दु । वय्कःया अप्रकाशित कृति व योगदान पित हयेगु ज्याय् वय्कःया काय साहित्यपे्रमी रविचरण श्रेष्ठ दुग्यंक न्ह्यचिलाः च्वनादीगु दुु । वय्कः ८१ दँया वैसय् वि.स. २०४९ साल जेष्ठ २२ गते मदुगु खः । नेपालभाषा मंकाः खलःया नेतृत्वय् वय्कःयात तःजिक सिथं येनेगु ज्या जूगु खः ।"
https://nepalbhasatimes.com/5399,साहित्य,११३८ बछलाथ्व सप्तमी,नेवाः पुर्खापिनि काब्यिक जीवनी,"झी ‘भाषा–थुवाः’ ईश्वरानन्द च्वन्ह्याःम्ह विद्वान वं ताय्काः वन नेपालभाषा ज्यान हे समान ।                                                         चिनाखँ, च्वखँ, बाखं व प्याखं गुलिख्ये च्वै वंम्ह हिइसे च्वंगु मिसाया दुघाः स्याचुक ब्वै वंम्ह थः पहः वय्काः भाय्लचं दय्काः झीगु भाय् थकाःम्ह झी ‘भाषा–थुवाः’ ईश्वरानन्द च्वन्ह्याःम्ह विद्वान । बाइस सालय् रेडिवां मांभाय् पित्युंगु विरोधय् व दच्छि यंकं मिँथें हे च्यानाः न्ह्यज्यात संघंर्षय् सन्ह्यलं दनाः स्वःतिपाँय् फ्यनाः मुक्तिया लँ ज्याःम्ह झी ‘भाषा–थुवाः’ ईश्वरानन्द च्वन्ह्याःम्ह विद्वान । अंग्रेजी–नेवाः खँग्वः–धुकूया तःमिम्ह थुवाः व माकुसे च्वंगु मांभाय्या सवाः पिब्वःम्ह सुवाः व न्हू–मिखा ब्वयाः न्हू–प्याखं च्वयाः साहित्य च्वछाःम्ह झी ‘भाषा–थुवाः’ ईश्वरानन्द च्वन्ह्याःम्ह विद्वान । ‘संस्कृत–रत्नम्’ पदवी घाःम्ह कठोर साधक नेपाल संगीत् बांलाक थूम्ह तबला बादक ‘रांको’या जति दे न्यंक खय्काः व्रmान्तिया मिँ ख्वाःम्ह झी ‘भाषा–थुवाः’ ईश्वरानन्द च्वन्ह्याःम्ह विद्वान । कुं–कुलां न्यंक पलाःसः वैगु थ्वैच्वन ऋभ्ः नं वं प्यूगु कीर्ति हलिमय् न्यंक ह्वैच्वन अझ नं अमर जुयाः च्वनेमा वया जीवन महान झी ‘भाषा–थुवाः’ ईश्वरानन्द च्वन्ह्याःम्ह विद्वान । लोककवि जकःमिया याकनं पिदनेत्यंगु नेवाः महारथिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।) मां पुनदेवी व अबु योगानन्द श्रेष्ठाचार्यया क्वखं वि.सं. १९८४ स येँदेय्या झ्वाःबहालय् ईस्वरानन्द श्रेष्ठाचार्यया जन्म जूगु खः । वय्कःया पूर्खा थर बनिया (उदाय्) खः । वय्कःया तापाः बाज्याया वैद्य ज्या खनाः प्रभावित जुयाः राणा सरकारं श्रेष्ठाचार्यया दर्जा बिउगु खः । इश्वरानन्द श्रेष्ठाचार्यजुं प्रारम्भिक शिक्षा छेँय् हे कयादीगु खः । त्रिचन्द्र क्याम्पसय् प्रमाणपत्र तह ब्वने सिधयेकाः वय्कलं ई.सं १९४३ स संस्कृत प्रथम परीक्षा व १९४७ स सर्वदर्शन प्रवेशिका वनारसया हिन्दू विश्वविद्यालयं पास यानादीगु खः । वय्कलं झ्वाःबहालय् थःगु हे छँेय् संस्कृत पाठशाला चायेकाः आखः ब्वंकेगु ज्या न्ह्याकादीगु खः । लिपा वय्कलं नेपालभाषा विषयया स्यनामि जुयाः जुद्धोदय पब्लिक हाइस्कुल, महेन्द्ररत्न कलेज, रत्नराज्य लक्ष्मी कलेजय् तःदँ तक ब्वंकादीगु खः । राणा विरोधी आन्दोलनय् वय्कः त्रिचन्द्र कलेजया छम्ह ब्वँमिया ल्याखं तसकं सक्रिय जुयादीगु खः । वय्कः नेपाली जनवादी प्रजातन्त्र संघया दुजः नं खः । थ्वहे संघया ख्वाःपौ ‘राँको’या सम्पादक जुयाः वय्कलं छुं दँ तक ज्या यानादिल । वि.सं. २००७ सालं थ्व संघया उलेज्याया झ्वलय् पिदंगु सफुतिइ वय्कःया झण्डा गीत, राष्ट्रिय गीत व प्रभातफेरि नांगु स्वपु म्यँे दुथ्यानाच्वंगु दु । राँको पतिइ सत्ता विरोधय् च्वसु पिथन धकाः वय्कःयात सरकारं तःक्वःमछि हे ख्याच्वः बीगु यात । लिपा वय्कः बुलुहुं राजनीतिपाखें तापानाः साहित्यय् अप्वः ई बियादीगु खः । वय्कलं दकलय् न्हापां ‘न्ह्यब्वःसा’ चिनाखँ सफू च्वयाः नेपालभाषा साहित्य ख्यलय् पलाः न्ह्याकादीगु खः ।वय्कलं लिपा निबन्ध, उपन्यास, प्याखं, समालोचना, ब्याकरण विधाय् ल्हाः न्ह्याकादीगु खः । न्ह्यागु विधाय् ल्हाः न्ह्याकूसां वय्कलं थःगु पलाःख्वाँय् खने दयेक कियादीगु दु । ‘प्रेम जीवन’ व मेमेगु यानाः प्यंगू निबन्ध सफू पिथनादीगु दु । वय्कलं दकलय् न्हापां ‘इब्सनवादी’ प्याखं धाः नेपालभाषाय् दुकयादीगु खः । पसूका, थःगु छेँ, ताःचाप्वाँय् वय्कःया तसकं हे च्वन्ह्याःगु प्याखं खः ।वय्कलं थःगु प्याखनय् मिसा समस्या तसकं स्याचुक न्ह्यब्वयादीगु दु । थुकथं हे वय्कलं ख्वाउँहि, न्हाय्कं थें जाःगु उपन्यास च्वयाः नेपालभाषा साहित्य ख्यः तब्याकादीगु दु । थथे हे चलंचा भाय्लचं सफू वय्कःया तसकं च्वन्ह्याःगु सफू खः । अथेहे धुकूपिकू, concise newar enghish dictionary वय्कःया अतिकं मूवंगु सपूm खः । लिपांगु इलय् वय्कलं थःगु अप्वः ई खँग्वःधुकू निर्माण व अनुसन्धानपाखे पानादीगु खनेदु । Jyapu vocabulary, newar towns and buildings, Newar Music an iIlustration dictionary वय्कःया तसकं महत्वपूर्णगु कृति खः । वय्कलं विदेशीतय्त भाषा स्यनेगु ज्या नं यानादी । वय्कलं अस्टिन हेलनाप जानाः अंग्रेजी भाय् स्यनेगु सफू conversationary newar सफू नं च्वयादीगु दु । जर्मन संस्था गोयथे इन्स्टिच्यूटय् नं दँबदँ अनुसन्धान विषयस ज्या यानादीगु दु । अनुसन्धान ज्याया झ्वलय् वय्कः निक्वःतक जर्मनी नं भ्रमण यानादीगु खः । वय्कलं नेपाःया सांस्कृतिक मण्डलया दुजः जुयाः चीन देय् नं भ्रमण यानादीगु दु । वय्कःयाके नेपाल संगीतया नं दुग्यंक ज्ञान दुगु खनेदु । वय्कः छम्ह बांलाःम्ह तबला वादक नं खः । अनुसन्धानया झ्वलय् किपुलिइ व पांगाय्वय्कः तःदँमछि च्वनादीगु खः । राजभाइ जकःमिया ‘ल्हाबसा प्याखं सफुतिइ ‘क्वरं’ नामं वय्कलं च्वयादीगु प्याखं विषयया भूमिका तसकं हे मूवंगु दु । किपुलिइ च्वनादीगु इलय् वय्कःया ज्ञानु श्रेष्ठलिसे ब्याहा जूगु खः । यक्व दँ पाःसां ज्ञानुं थःगु जीवन समर्पण यानाः ईश्वरानन्दलिसे ब्याहा याःगु खः । तसकं नैराश्य जीवन हनाच्वंगु इलय् ज्ञानुलिसे ब्याहा जुइवं वय्कः तसकं सक्रिय जुयाः क्वातुक न्ह्याःगु खनेदु । वय्कःया न्हापांम्ह जहान प्राणदेवी नं कवि प्रतिभा दुम्ह मिसा खः । वय्कःया मेगु नां सुधादेवीया नामं ईश्वरानन्दं तःगूमछि सफू पिथनादीगु दु । अथेहे लिपा वय्कलं कंनिभाः प्रकाशन स्वनाः नं थःगु छुं छुं कीर्ति पिथनादीगु दु ।वय्कः लूजः व सेवा खलकय् दुजः जुयाः २२ सालया आन्दोलय् न्ह्लुवाः जुयाः न्ह्यचिलादीगु खः । न्ह्याक्व हे ख्याच्वः वःसां थ्व आन्दोलनय् लिमचिउसे व छ्यं क्वमछूसे आन्दोलनज्वःछि मदिक न्ह्यचिलादीगु खः । वय्कलं च्वसापासाय् नं सचिव जुयाः छगू कार्यकाल ज्या यानादीगु खः । वय्कःया ज्यायात कदर यानाः थीथी संस्थां भाषा थुवाः, भाषा जवाः, नेवाः हना सिरपाः, संस्कृत रत्नम् पदवीं छायेपीगु ज्या जूगु खः । वय्कः लिपांगु इलय् म्हय्पिइ छेँ दनाः च्वं झायादीगु खः । वहे छेँय् च्वँच्वं वि.सं. २०५९ माघ २ वय्कः मदुगु खः । वय्कःया सीम्हयात च्वसापासाया चुकय् तयाः तःजिक सिथं यने ज्या जूगु खः ।"
https://nepalbhasatimes.com/5600,साहित्य,११३८ बछलाथ्व त्रयोदशी ,नाल मदुम्ह सल,"वं खन कि अफिसया निंतिं तयार जुयाच्वँच्वं व प्यपां ल्हाःतुतिं चुयाः न्ह्याःवन । तयार जुइ धुंकाः व छेँय्न पिहां वल । सतकय् जक छु थ्यन, व सलय् हिलावन ।थः थेंज्याःम्ह हे साधारण कदकाठीयाम्ह पालापाला थीक हाकुम्ह सलय् । मां, अबु, कलाः व मस्त सकलें वयागु गःपतं निसें जन्हुफातय् तक गयाच्वंगु दु । वं थ्व छु जूगु धकाः थुइके न्हयः हे ‘सताक्’ धायेक कोर्दा वयागु खम्पाय् लात – ‘लिबाये धुंकल, ब्वाँय् हुँ… ।’                                                         वं ब्वाँय् वनेगु शुरु यात….. ठकाठक…ठकाठक…ठकाठक…ठकाठक… । ‘अझ ब्वाँय्, अझ ब्वाँय् नु…. ।’ मनूत हाल । व झन ब्वाँय् वन, इपांथिपां मदयेक ।भचा जायेकाः वं खन कि व थःगु अफिसया न्ह्यःने थ्यने धुंकूगु दु । ब्वाँय् ब्वाँय् व लिफ्टय् थ्यंकःवन । लिफ्टं फ्लोरय् अले फ्लोरं सीटय् । व थःगु सीटय् छिंक छकः फ्यतुइ लाःगु हे मखुनि, न्हापा हे गयावयाच्वंपिं छेँजःपिंत लिउने घ्वानाः बोस वयागु गःपतय् यगाः वल । ‘थ्व सीटय् फ्यतुनाः आराम कायेगु ई मखु, ज्याय् घोटय् जुइगु ई खः मूर्ख । का ब्वाँय् हुँ… ।’ वयागु खम्पाय् कोर्दा मुइकाः व न्हाय्पनय् लिक्क वयाः हाल ।वं तुरुन्त ब्वाँय् वनेगु शुरु यात – थुगु फाइलं उगु फाइल तक, उगु फाइलं उगु फाइल तक …. मदिक्क…. अले ब्वाँय् वनांच्वन अबलय् तक गबलय् कि व थःगु सीटय् हे चातुवाः मवं, पूवंक हे न्यलाः । आकाझाकां वयागु टेबुलय् तयातःगु फोनया घन्टि न्यात– टिं«ग–टिं«ग–टिं«ग–टिं«ग… । वं मिखा कन । ल्हाः न्ह्याकाः छ्यं फुसय् च्वंगु अलार्म पिसयात बन्द यानाबिल अले तप्यंक फ्यतुत । लिक्वय् वया मां फ्यतुनाच्वंगु जुयाच्वन ।‘नमस्ते मां ।’ मिखा ब्वब्वस्यानाः मांयात व सुथसिया नमस्ते यात । ‘जय जुइमा !’– मामं धाल – ‘छंगु जातः म्हिगः पण्डितजीयात क्यनागु । ग्रहदशा भिंकेत छं हाकुम्ह सलया नालं दयेकातःगु अंगू थःगु जव ल्हाःया पतिनय् न्ह्याये माली ।’मांया खँय् वं छुं धयामच्वं । ‘बजारय् यक्वसिनं नाल मी हः ।’ – मामं धयायंकल – ‘तर व सक्कलि खः मखु धायेमफु । द्वहंयागु, म्येय्यागु न्ह्याम्हेसिगु तुतियागु नं जुइफु ।…. जि थ्व धायेत वयागु खः कि निम्हप्यम्ह म्हसिउपिं मनूतय्त धयाः हाकुम्ह सल माला स्व, सक्कलि नाल लुइकेत ।’ ‘नालय् आः सुनां ध्यबा खर्च यानाच्वनी मां !’ मांया खँय् वं ग्याःगु सलं भुनुभुनु हाल, ‘कोर्दाया बलं हे आः ला मालिकतय्सं नाल मतासे हे सलतय्त ज्ययेकाच्वंगु दु… ।’ थथे धाधां थःगु निपां तुति फांगां पित हयाः वं माया न्ह्यःने चकंकाबिल, ‘का स्व !’ (डा. बलराम अग्रवाल )"
https://nepalbhasatimes.com/5998,साहित्य,११३८ बछलागा षष्ठी,नेपाल साहित्य मन्दिरया ६५ दँ बुदिं हन,"ख्वप – नेपाल साहित्य मन्दिरया ६५ दँ बुदिं सनिवाः भक्तपुर पार्टी भेन्यू गःपलिइ जूगु छगू समारोहया दथुइ नेपालभाषा एकेडेमीया चान्सलर चित्तरञ्जन नेपालीं त्वाःदेवाय् मत च्याकाः उलेज्या यानादिल । ज्याझ्वलय् वय्कलं शताब्दी पुरुष सत्यमोहन जोशीयात थुगुसी हे जक नीस्वंगु प्रज्ञा सम्मान देछायेबियादीगु खः ।                                                         दाता राजाराम जोशीं दां, नापं नायः तिलकप्रकाश कायस्थं दोसल्लां न्ययेकाः मूपाहां चित्तरञ्जन नेपालीं सम्मानपत्र लःल्हासें वय्कःया उगु प्रज्ञा सम्मान लःल्हाःगु खः । ज्याझ्वःया मूपाहां चित्तञ्जन नेपालीं नेपाली भाषा व नेपालभाषाया नं न्ह्यलुवा सत्यमोहन जोशीयात थुगु सम्मान लःल्हाये खंगु थःगु निंतिं हे नं गौरवया खँ जूगु न्ह्यथनादिसें भाषा ख्यःयात तःब्याकेत थज्याःगु सम्मान व सिरपापाखें तिबः जुयाच्वनीगु खँ कनादिल । वय्कलं उगु हे ज्याझ्वलय् झिंनिक्वःगु जरिमैंया साखः लुमन्ति सिरपाः च्वमि कृष्णदेवी बज्राचार्ययात लःल्हानादीगु खः । मय्जु कृष्णदेवी बज्राचार्यं थः जहान साहित्यकार परमानन्द बज्राचार्यं पुवंके मफुगु पूधाः प्याखं पुवंका च्वनादीगु खःसा वय्कःया थःगु हे स्वंगू मौलिक सफू पिदनाच्वंगु दु । उगु हे समारोहय् ल्याय्म्ह साहित्यकार अगिब बनेपालीयात थुगुसी हे जक नीस्वंगु कुमार साखः लुमन्ति हःपाः सिरपाः नं लःल्हाःगु खः । समारोहय् अभिनन्दित ब्यक्तित्व सत्यमोहन जोशीं नेपाः नं नोवेल सिरपाःया लागिं दावी यायेछिंगु सफूत पिहां वयेफुगु भूमि खः धयादिसें आः नेपालभाषाया च्वनि साहित्यकारतय्सं थःपिसं च्वयागु सफूयात अनुवाद यायेमाः धयादिल । समारोहय् मूपाहां नेपालीं दाता भवानी जोशीया ‘आह्वान÷इनाप’ चिनाखं सफू नं विमोचन यानादीगु खः । समारोहय् नेपाल साहित्य मन्दिरया नायः तिलकप्रकाश कायस्थं सभापतिया थासं न्ववानादिसें दाता व साहित्य प्रति अध्यरनरत मनूतय्गु कुतलं मन्दिर ताःलानाच्वंगु कनादिल । नेपाल साहित्य मन्दिरया छ्याञ्जे रामेश्वर भुजू लसकुस यानाः न्ह्याकूगु ज्याझ्वलय् पशुपतिमान पमांनं सुभाय् देछानादीगु खःसा उगु समारोहय् विमोचित सफूया बारे प्रा. कोमलबदन मल्लं न्ववानादीगु खः । अथेहे सफूया च्वमि कवयित्री भवानी जोशी, दाता राजाराम जोशी, संस्कृतिविद् तेजेश्वरवाबु ग्वंगः, कृष्णलाल प्रधान, पुरस्कृत ब्यक्तित्व अगिव बनेपालीपिसं थः थःगु नुगः खँ प्वंकादीगु खः ।"
https://nepalbhasatimes.com/6002,साहित्य,११३८ बछलागा षष्ठी,नेवाः पुर्खापिनि काव्यिक जीवनी,"मोतिलक्ष्मी धर्मरश्मी भिंनुगःम्ह उपासिका खेलुइताः थें थीम्ह जः व झीगु मांभाय्या तिसा ।                                                         चित्तधरया यःम्ह केँहें सकसियां स्याःन्याःम्ह व ंजाति, भाषा, धर्मया लँय् जिन्दगी हे पाःम्ह व वैगु कीर्तिइ लूनि अझ नं झीगु दुख–सुखया किपा मोतिलक्ष्मी धर्मरश्मी झी भिंनुगःम्ह उपासिका । झीत बिल वं ‘मोतिमाः’ हे थःगु सृजना स्वां हनाः वं उलाः क्यन सिचुस्य च्वंक झी नुगःया वेदना झी धुकूया लक्ष्मी खः व देशया नं अश्मिता मोतिलक्ष्मी धर्मरश्मी भिंनुगःम्ह उपासिका । थः भिनाः संसार छगुलिं भिं–मिखां खंकूम्ह व मखु मिसा छेँया पिवाः जक भाय् जवाः हे जूम्ह व देशया इतिहास ज्याःम्ह प्रथम बाखं रचयिता मोतिलक्ष्मी धर्मरश्मी भिंनुगःम्ह उपासिका । ज्यान खः व मिसा खलःया ध्यान खः मन–क्रान्तिया थःगु नुगलं बुद्ध खंम्ह दूत नं खः शान्तिया खः व त्यागी शील–धारी राष्ट्रया गौरव मिसा मोतिलक्ष्मी धर्मरश्मी भिंनुगःम्ह उपासिका । लोककवि जकःमिया याकनं पिदनेत्यंगु नेवाः महारथिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।) ‘थः भिंसा कतः भिं’ धइगु परम्परागत नेवाः धापूयात ल्वयेक थः नं भिनाः संसारयात नं भिं मिखां स्वया वंम्ह छम्ह नेवाः न्ह्यलुवा मिसा खः साहित्यकार मोतिलक्ष्मी उपासिका । झी महाकवि चित्तधर हृदयया केहें वय्कः मोतिलक्ष्मी उपासिका मां लानीलक्ष्मी व अबु द्रब्यधर तुलाधरया क्वखं ने.सं. १०२९ चिल्लाथ्व द्वादशि कुन्हु येँदेय्या न्यत तुंछेँ गल्लिइ जन्म जूगु खः । वय्कलं शिक्षा छेँय् हे स्वअध्ययन यानाः सयेकादीगु खः । मिजंतय्त जक अप्वः अधिकार बियातःगु सामाजिक व कानुनी मान्यतायात हाचां गायाः वय्कलं थ्व संसार मिसा व मिजंया मंकाः थाय् खः धइगु बिचाः प्वंकाः झीगु जाति, भाषा, साहित्य, धर्म व समाजसेवाय् पलाः न्ह्याकादीगु खः । वय्कलं झी महाकवि चित्तधरया प्रेरणा कयाः नच्चागु बैशंनिसें चिनाखँ, बाखं व निबन्ध विधाय् ल्हाः न्ह्याकादीगु खः । शुरु शुरुइ वय्कलं एम. लक्ष्मी नामं थःगु कृति पिथनादीगु खः । थ्व हे नामं वि.सं १९९० सालय् वय्कःया खय् भासं ‘रोदन’ नांगु बाखं शारदा पत्रिकाय् पिहां वःगु खः । थुगु बाखं नेपाःमि मिसां च्वयाः पिथंगु नेपाः देय्या हे दकलय् न्हापांगु प्रकाशित बाखं खः, ऐतिहासिक बाखं खः । लिपा वय्कलं थःगु साहित्यिक नां उपासिका तयादीगु खः । वय्कःया ‘मोतिमाः’ व ‘धौबजि’ च्वन्ह्याःगु च्वखँ मुना सफू खः । अथे हे वय्कःया ‘मोति बाखं पुचः’ झीगु समाजयात कयाः चित्रण यानातःगु ग्यसुग्यंगु बाखं सफू खः । अथेहे वय्कलं बौद्ध दर्शन सम्बन्धी च्वसु मुना सफू ‘संघ’ नामं पिथनादीगु दुसा ‘चखुंचिया सर्बय’् नामं चिनाखँ मुना सफू पिथनादीगु दु । च्यादँया नच्चा बैंशय्अजिया इच्छाकथं वय्कःयात ब्याहा याना बिउगु खः । तर वय्कःया वैवाहिक जीवन सफल मजुल । झिंस्वदँया बैंशय् हे पार पाचुकेगु ज्या जुल । वि.सं १९९७ या राजनैतिक पर्वय् राणा सरकारं चित्तधर हृदयया नापं यक्वसित जेलय् कुन । खुदँ तक जेलय् दुने च्वनाः चित्तधरं ‘सुगत सौरभ’ महाकाब्य च्वःगु खः । जेलं सुचुकाः सुचुकाः कुचाकुचा यानाः बिया हयातःगु व महाकाब्यया पाण्डुलिपि मोतिलक्ष्मीं सुरक्षित यानादीगु खः । वय्कलं नेपालभाषा परिषद् च्वन्ह्याकेगु ज्याय् नं तःधंगु योगदान यानादीगु दु । नेपालभाषा परिषद्यात तुंछेँय् च्वंगु थःगु छेँय् (चित्तधरया भावनाकथं) नेपालभाषा परिषद्यात लःल्हानादीगु खः । वय्कलं छथाय् थःगु बिचाः प्वंकादीगु दु ‘जिगु तःधंगु इच्छा धइगु हे नेपालभाषा व नेपालभाषा परिषद्यात ल्यंकेगु खः ।’ वय्कः थेरवाद बुद्ध शाषणया छम्ह दुग्यंम्ह उपासिका खः । संस्कृत व पाली भाय्या नंवय्कःयाके ज्ञान दु । वय्कःयात कयाः युगकवि सिद्धिचरण श्रेष्ठं छथाय् थथे बिचाः प्वंकादीगु दु ‘मोतिलक्ष्मीयात नाप लायेबलय् निर्वाणया लँय् न्ह्याः वनाच्वंम्ह छम्ह भिक्षुणीयात नाप लानागु थें च्वं’ । वय्कः विपश्यना ध्यानय् तसकं च्वन्ह्याःम्ह ध्यानी खः । ज्ञानजक दुम्ह मखु ब्यवहारय् हे बुद्ध धर्मया संस्कारकथं जीवन हनादीम्ह बुद्धया अनुयायी खः । वय्कःया योगदानयात कयाः ने.सं. ११११ स प्रतिभा साहित्यिक परिवारया ग्वसालय् तःजिक जनस्तरं सम्मान यायेगु ज्या जूगु खः । उगु इलय् शिक्षिका माया मानन्धरजुं च्वयादीगु वय्कःया जीवनी सपूm नं पिथने ज्या जूगु खः । मांभासं साहित्य च्वया जक मखु छम्ह कुशल संगठक जुयाः नं वय्कः न्ह्यचिलादीगु दु । थःगु नां मतःसे यक्व थासय् वय्कलं सेवा यानादीगु दु । ‘झी’ निला पौ व ‘नेपाल’ ऋतु पौ सुथां लाकेत नं वय्कलं तःधंगु योगदान यानादीगु दु । नेपालभाषा परिषद्या ज्याखँय् नं वय्कलं दुग्यंक हःपाः व तिबः बियादीगु दु । वय्कः नेपालभाषा मिसा खलःया संस्थापक अध्यक्ष खः । मिसा खलः थौंया अवस्थाय्तक थ्यंकेत वय्कलं ज्वःमदुगु ज्या यानादीगु दु । सकसिनं ययेक जीवंकाःछि झीगु मांभाय्या अभिभावक जुयाः ज्या यानादीम्ह वय्कः न्हिल्याः ने.सं. १११७ दिल्लाथ्व पंचमि कुन्हु मदुगु खः । तुंछेँय् च्वंगु वय्कःया छेँय् नेपालभाषा परिषदं वय्कःया बःचाधंगु संग्रहालय् स्थापना यानातःगु दु ।"
https://nepalbhasatimes.com/4754,साहित्य,११३८ चौलागा  अष्टमी,नेवाः पुर्खापिनि काब्यिक जीवनी,"धर्मरत्न ‘यमि’ महान क्रान्ति–वाहक झी कवि झलल खैच्वन न्यंक जगतय् वैगु जीवनया जति ।                                                         म्ह्याय् मचा झी भृकुति लानिं बौद्ध–ध्वाँय् ब्वयेकूगु देय् अरनिकों नेवाः कलाकृति स्वान थें ह्वय्कूगु देय् खः व ‘ल्हासा’ धर्मरत्नं ल्याय्म्ह जीवन पाःगु देय् झी लिसे आदिं निसें हे ला व लुसि थें स्वाःगु देय् । उगु सँदेया दिब्य–ज्ञानं मन–लुखा वं चायेकल साक्क अनया प्रेम–अय्लाः काब्य–अन्तिं हायेकल सिर्जनाया वाण कुबियाः क्रान्ति–भूमी न्ह्याःम्ह व दुःखया ख्युंजः दथुं हे मुक्तिया लँपु ज्याःम्ह व । धन्य वैम्ह जहान व ‘हिरा’ न्हूगु युगलिसे न्ह्याये फुम्ह उगु इलय् व मिसा जुयाः नं राजनीतिइ च्याये फुम्ह वैगु हे हःपाः कयाः ‘यमि’ कवि जुयाः धस्वाःगु खः झी च्वसापासा लुखां ‘कवि–रत्न’ पदवी काःगु खः । प्यम्ह सहिदपिं स्याःगु ईया जेल–काण्डय् लाःम्ह व थःगु सर्बय् हरण याःसां ख्वबि महायेकुस्य म्वाःम्ह व शुद्धगु महाकाब्य ‘अरहत् नन्द’ तक च्वै वंम्ह व देशया मन्त्री जुयाः नं झीगु न्हाय् तै वंम्ह व ‘छाय् थ्व वैज्ञानिक युगय् झी अन्धविश्वासय् दने ? ला हि सकस्यां नं व हे खः फुक मनू छम्ह हे खने’ धाःगु जक मखु वं म्हुतुं थ्व दसु जुयाः हे वंम्ह व बिश्व–ज्ञाता सांस्कृत्यायन राहुलं तक हंम्ह व । लोककवि जकःमिया याकनं पिदनेत्यंगु नेवाः महारथिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।) मां प्रेममाया तुलाधर व बौ भवानीरत्न तुलाधरया क्वखं धर्मरत्नया जन्म येँया असं कमलाछिइ ने.सं. १०३५ श्रावण शुक्ल अष्टमि कुन्हु जूगु खः । वय्कः खुदँ दुबलय् वय्कःया बाज्याया लजगाः स्यनाः छेँ–बुँ तकं मी मालाः तःधंगु दुःख जुल । अथे जूगुलिं वय्कलं मचाबलय् आखः ब्वने मखन । छेँय् हे स्वअध्ययन यानादिल । थीथी ज्यासलय् वनाः ज्यालादारी ज्या यानाः जीवन हने माःगु अवस्था वल । आर्थिक समस्यां यानाः १७ दँया वैंसय् वय्कः ल्हासाय् झायादिल । ल्हासाय् वय्कलं ज्या जक यानामदी यक्व हे सयेका सीकादिल । चीन व तिब्बतया पण्डितपिं नापनापं विद्वान राहुल सांस्कृत्यायननापं संगत यानाः साहित्य व मेमेगु विषयय् यक्व हे ज्ञान कयादिल । नेपाःया म्ह्याय्मचा भृकुतिं ल्हासा व चीनय् वुद्ध धर्मया जः खयेकातःगु व अरनिकों अन झःझः धायेक च्वन्ह्याकूगु नेवाः कलाकृतिं वय्कः तसकं प्रभावित जुयादिल । २४ दँया वैंसय् ल्हासां लिहां झायाः वय्कलं असनय् साब्वं पसः तयादिल । थ्व पलसय् च्वँच्वं वय्कः राजनीतिइ सक्रिय जुयादिल । थ्व पसः छगूकथं राजनैतिक ज्यासः थें जू वन । अन गोप्यरुपं ततःधंपिं राजनैतिक न्ह्यलुवाःत मुनेगु थाय् जूवन । प्यम्ह सहिदपिंत प्राणदण्ड बिउगु ताकय्या जेल काण्डय् वयकःयात नं सर्वस्व हरण यानाः झिंच्यादँया कैद सजाँय न्यंकाः चित्तधर, सिद्धिचरण, केदारमानपिं नापं जेलय् कुन । जेलं वय्कः छम्ह तःधंम्ह साहित्यकार जुयाः पिलू वल । २००२ सालय् मेमेपिंत थें वय्कःयात नं त्वःता हल । जेलं पिहां वये धुंकाः हिरादेवि कसाः नाप यःत्यः जुयाः ब्याहा जुल । चेतनशील मिसा नाप ब्याहा जुइवं धर्मरत्नयात राजनीति व मेमेगु ज्याखँय् न्ह्याः वनेत तःधंगु हःपाः व तिबः जू वन । धर्मरत्नयात हिरादेवींं घ्वासाजक बिउगु मखु छम्ह मिसा जुयाःनं उबलय् राणा शासन विरुद्धय् थः हे राजनीतिइ न्ह्यज्यानादिल । मचा बूगु लछि जक दुबलय् हे हिरादेवीं जुलुसया नेतृत्व यायेगु ज्या यानादिल । तःक्वःमछि जेलय् नं च्वनादिल । अन्धविश्वासं जायाच्वंगु मछिंमनिंगु संस्कृति, रितिथिति, भिंकाः ईकथं ल्वयेक समाज सुधार यायेगु ज्याय् धर्मरत्न समर्पित जुयादिल । थीत्यः मत्यः धइगु भावनायात हांनिसें लिनाः वांछ्वयेगु कुतः यानादिल । थ्व खँ वय्कलं ब्यवहारं हे याना क्यनादिल । थःगु छेँय् क्वजात धयातःपिं दुकयाः भुतुलिइ तकं ज्या याकादिल । कय्तापुजा, बाराः, इहि आदि छुं मयासे थः काय म्ह्याय्पिंत समानरुपं च्वय् थ्यंक आखः ब्वंकादिल । थथे थःगु जातकथं संस्कार महंगुलिं वय्कःयात समाजं बहिष्कारतकं यायेगु यात । तर न्ह्याथेंजाःगु हाथ्या वःसां थःगु बिचाःकथं न्ह्याः झायादिल । ‘सँदेया लिसः’ खण्डकाब्य, ‘अर्हतनन्द’ महाकाब्य, भृकुति उपन्यास आदि च्वयाः वय्कलं नेपालभाषा साहित्य च्वन्ह्याकेगु ज्याय् तःधंगु योगदान यानादिल । अथे हे वय्कलं बौद्ध दर्शन, राष्ट्रियता व मेमेगु विषयय् सफू व च्वसु यक्व च्वयादीगु दु । वय्कलं थःगु च्वसा नेपालभाषां जक मखु, हिन्दी, अंगेजी व खय्भासं नं न्ह्याकादीगु दु । क्रान्तिकारी जनपक्ष कविकथं नांजाःम्ह वय्कःयात च्वसापासां ‘कविरत्न’या पदवीं छायेपीगु ज्या जुल । वय्कलं ०७ साल धुंकाः त्रिभुवन जुजुया पालय् वन उपमन्त्री व खाद्य मन्त्रीतकं जुयादिल । विश्व विख्यात राहुल सांस्कृत्यायनं तकं वय्कःया व्यक्तित्व व कृतित्व बारे सपूm च्वयादिल । थ्व झी राष्ट्रया निंतिं हे गौरवया खँ खः । वय्कःया नां नेपालय् जक मखु भारतय् नं तसकं जाःगु खने दु । वय्कः छम्ह तसकं बौद्धिकतां जाःम्ह प्रखर वक्ता नं खः । वय्कः सक्रिय जीवन हँहं वि.सं. २०३२ भाद्र २५ कुन्हु वीर अस्पतालय् मंत । वय्कःया ‘सँदेया लिसः’ वय्कःया म्ह्याय्पिनिगु कुतलं जनकवि दुर्गालाल श्रेष्ठया ज्वःगु काब्य च्वसां खय् भासं अनुवाद जुइवं वय्कःया काब्य व्यक्तित्व तसकं च्वन्ह्याः वन । थ्व सपूm चिनीया भाषा, हिन्दी भाषा व अंग्रेजी भासं अनुवाद जुइधुंकूगु दु । वय्कः व वय्कःया जहान हिरादेवि नां क्वकयाः वय्कःया हे म्ह्याय् तिमिलाया अध्यक्षताय् ‘धर्म–हिरा स्मृति प्रतिष्ठान’ नीस्वना तःगु दु । वय्कःया जीवनकालय् वय्कःया मूल्यांकन बांलाक मजूसां आः वयाः विश्वन्ंयकं वय्कःया व्यक्तित्व व कृतित्व च्वन्ह्यान्ह्यां वनाच्वंगु दु, अमर जुजुं वनाच्वंगु दु ।"
https://nepalbhasatimes.com/5064,साहित्य,११३८ चौलागा  चर्हे,नेवाः पुर्खापिनि काब्यिक जीवनी,"केदारमान झी राष्ट्र शान कवि ‘ब्यथित’ नामं जगन्यंक जाःम्ह ।                                                         सासः पतिं हे मांदे लुमंकाः नकतिनिगु बैसं अन्याय खंकाः जीवन दुयाः हे ह्वानाक्क च्याःम्ह राणा कुशाषण वांछ्वय्त न्ह्याःम्ह केदारमान झी राष्ट्र शान कवि ‘ब्यथित’ नामं जगन्यंक जाःम्ह । लाखय् लसिं थें महिताःत खानाः कुन वैत सर्बय् फुक हरण यानाः उगु जेल कष्टं कवि जन्म काःम्ह झी चित्तधरया मतिनां नस्वाःम्ह केदारमान झी राष्ट्र शान कवि ‘ब्यथित’ नामं जगन्यंक जाःम्ह । न्हू–काब्यस्वां वं ह्वय्कालि ‘छ्वास’ पिभ्यगः व सी वसतं ब्वल समाज न्हापांम्ह कुलपति प्रज्ञाय् दुचाःम्ह कुबियाः च्वसापासा नं थकाःम्ह केदारमान झी राष्ट्र शान कवि ‘ब्यथित’ नामं जगन्यंक जाःम्ह । वं फःगु घाःपाः अझ नं मलंनि वं ब्वःगु लँय् झी अझ नं मथ्यंनि उतिग्यंक धंकाः फुक जाति ज्यान नेपाल मंकाः देय् ज्याय् नु धाःम्ह केदारमान झी राष्ट्र शान कवि ‘ब्यथित’ नामं जगन्यंक जाःम्ह । लोककवि जकःमिया याकनं पिदनेत्यंगु नेवाः महारथिपिनिगु काव्यिक जीवनी सफू ‘पुर्खाया पलाः ख्वाँय्’ पाखें ।) मां पद्मकुमारी व अबु सूर्यमान श्रेष्ठया क्वखं विक्रम संवत् १९७१ कार्तिक शुक्लपक्ष कुन्हु सिन्धुपाल्चोक जिल्लाया बाँसवारी गामय् कवि केदारमान ब्यथितया जन्म जूगु खः । वय्कलं न्हापा थःगु नांया लिउने श्रेष्ठ हे तयादीगु खःसा लिपा साहित्यिक कुनांकथं ‘ब्यथित’’ तयादीगु खः । देय् दुनेया दक्व भाय् व साहित्यया विकास गुलि जुइ उलि हे नेपाःया विकास जुइ धइगु उच्च बिचाः ज्वनाः वय्कलं थःगु साहित्यिक व राजनैतिक जीवन न्ह्याकादीगु खः । वय्कलं औपचारिक शिक्षा यक्व काये मखंसां स्वअध्ययन यानाः साहित्य, राजनीति व दर्शन विषयस दुग्यंक ज्ञान कयादीगु दु । ल्याय्म्ह वैंसंनिसें राजनैतिक चेतना दुम्ह वय्कलं राजनैतिक जीवनं हे साहित्य ख्यलय् पलाः छिनादीगु खः । वय्कः वि.सं. १९९४ सालय् शुक्रराज ‘शास्त्री’ जोशीं नीस्वंगु नागरिक अधिकार समितिया संगठन मन्त्री खः । थ्व समितिइ न्ह्यचिउगु कारणं वय्कःयात वि.सं. १९९८ सालया राजनैतिक काण्डय् सर्वश्व हरण यानाः झिंप्यदँया जेल सजाइँ घोषणा यानाः राणा सरकारं कुंगु खः । वय्कलं जेलय् च्वँच्वं झी कवि चित्तधर ‘हृदय’ व सिद्धिचरणपिनिगु प्रेरणा कयाः काब्य ख्यलय् न्ह्यचिलादीगु खः । वय्कलं जेलय् च्वँच्वं यक्व हे काब्य कृति सृजना यानादीगु दु । वय्कःया न्हापांगु कृति ‘बीरबहादुरया छद्म’ नांगु निबन्ध खःसा कविताय् वय्कःया न्हापांगु कृति ‘अभिसारनी’ गीतिकाब्य खः । वि.सं. २००२ सालय् जेलं पिहां वये धुंकाः नं वय्कः राजनीतिया लिसेलिसें साहित्य ख्यलय् अतिकं सक्रिय जुयादीगु खः । ‘प्रतिक्षा’, ‘दिवस चित्र’, ‘ख्वबिं प्याःगु म्येँ’ व ‘छ्वास’ वय्कःया मूवंगु नेपालभाषाया कृति खः । थुकी मध्ये ‘छ्वास’ कविता मुना सपूm नेपालभाषा काब्यया छगू मूवंगु कृति जूवंगु दु । सनेट काब्य धाःया थ्व न्हूगु काब्य सृजना यानाः वय्कलं नेपालभाषाया काब्य धुकूतिइ तःधंगु योगदान यानादीगु दु । ‘छ्वास’ झीगु जन्म व मृत्युनाप स्वानाच्वंगु तसकं महत्वपूर्णगु संस्कार खः । नेवाः संस्कार कथं जन्म जुइबलय् पिभ्यगः व मृत्यु जुइबलय्या सी वसः छ्वासय् वायेमाः । थ्व हे संस्कार मू प्रतिक दयेकाः सृजना याःगु थ्व काब्यं नेवाः दर्शनया मू मर्म न्ह्यब्वयादीगु दु । वय्कलं रामायण महाकाब्य निगू सर्ग च्वयाः सन् १९९१ स ऋतु पतिइ पिथनादीगु खः । तर थ्व महाकाब्य वय्कलं पूवंक च्वयादीगु खने मदु । वय्कलं खय् भासं झिंन्हय्गू काब्य कीर्ति च्वयादीगु खने दु । खय् भासय् वय्कःया नां जाःगु कीर्ति संगम, २००८ सालको कविता, प्रणव, त्रिवेणी, रस त्रिफला, मेरो सपनामा हाम्रो देश र हामी आदि खः । अथे हे हमारा देश हमारा स्वप्न, त्रयी व अग्नि श्रृंगार वय्कःया हिन्दी काब्य कृति खः । वय्कलं ‘सेलेक्टेड पोइम्स’ नामं अंग्रेजी भासं नं थःगु कविता मुना सपूm पिदनादीगु दु । जन्म सिन्धुपाल्चोकय् खःसां लिपा दयेकूगु येँया ज्याथा त्वालय् च्वंगु छेँय् वय्कःया साहित्यिक जीवन अप्वः न्ह्याःगु खने दु । ज्याथाया थ्व छेँया नां ‘कवि कुथिर’ खः । सिँ गोदामय् तःदँ तक कारिन्दा जुयाः ज्या यानादीम्ह वय्कः वि.सं. २०२६ सालय् नेपाल राजकीय प्रज्ञा प्रतिष्ठानया न्हापांम्ह कुलपति जुयादीगु खः । थ्वयां न्ह्यः प्रतिष्ठानया कुलपति जुजु जक जुइगु खः । वि.सं. २०३५ सालय् वय्कः राजसभा परिषद्या दुजः नं जुयादिल । वय्कः वि.सं. २००९ सालय् शिक्षा सहायक मन्त्री, लिपा थीथी इलय् निर्माण, संचार, यातायात, नहर व विद्यृत मन्त्री जुयादीगु खः । लिपांगु इलय् वि.सं २०३६ सालं वय्कः गृहमन्त्री तक नं जुयादीगु खः । अथे हेवय्कः च्वसापासाय् छगू कार्यकाल नायः जुयाः नं झीगु मांभाय् व साहित्य ख्यलय् योगदान यानादीगु खः । राजनीतिया झ्वलय् वय्कः पटनाय् जूगु ‘झरोखर गोली काण्ड’य् लानाः पटनाया हे जेलय् झिंच्याला च्वनादीगु खः । अन जेलय् लाःपिं हिन्दी साहित्यया विद्वानपिनिगु संगतं वय्कलं आपालं हिन्दी साहित्यया ज्ञान लानादीगु खः ।वय्कलं नेपालभाषा ख्यःया ‘श्रेष्ठ सिरपाः’ व ‘धर्मोदय सिरपाः’ त्याकादीगु दु । अथे हे वय्कःयात वि.सं. २०३१ सालं शुभराज्याभिषेक पदक, २०४१ सालं हिन्दी साहित्य सम्मेलन प्रयाग, भारतपाखें अभिनन्दन, वेधनिधि पुरस्कार, जगदम्बा पुरस्कार, सिताराम पुरस्कार, ज्योतिर्मय त्रिशक्तिपट्ट आदि सिरपाः व सम्मानं छायेपीगु ज्या जूगु दु । जिवं फतले तसकं सक्रिय जुयाः राजनैतिक व साहित्यिक जीवन हनादीम्ह वय्कः वि.सं. २०५५ साल भाद्र २६ कुन्हु मदुगु खः ।"
https://nepalbhasatimes.com/5343,साहित्य,११३८ बछलाथ्व षष्ठी,स्वतन्त्र जुइगु नामय्,स्वतन्त्र जुइगु नामय् झंझं लिकुना वनाच्वनाम्ह जि जिगु थाय् गुलि चकंगु खः गन जि उखे थुखें ब्वाँय् जुइगु खः गन जि तिं तिं न्हुयाः म्हितेगु खः गन पाहांचःह्रेबलय् द्यः खः ब्वाकेगु खः तर थौं जिं स्वतन्त्र ला जुल जि झं झं लिकुना वनाच्वन जिगु स्वतन्त्रतां जितः नया बिउगु दु जिगु उगु चकंंगु ख्यः द्यःखः ब्वाकेगु जिगु लँपु जिगु स्वतन्त्रतां नुना बिउगु दु । खः स्वतन्त्रया नामय् चकने मखंम्ह जि ! झं झं लिकुना वनाच्वना झं झं कयेकुना वनाच्वना ग्वः गुलि लिकुनेगु ग्वः गुलि कयेकुनेगु लिकुनेगु व कयेकुनेगु थ्व धेंधेंबल्ला कासा गबलय् क्वचाइगु खः ? वा जिगु थ्व स्वतन्त्रतां जितः गन थ्यंकीगु खः ? जिगु स्वतन्त्रता चकनेमाःगु खः तःब्या जुयाः न्यना वयेमाःगु खः ? तर थ्व छु जूगु फुक्कं फुक्कं अःखः छगू पूमवंगु म्हगस थें न्हिलाः म्वाये मफुगु थ्व स्वतन्त्रतायात मसिउ जिं गबले तक थः नाले गुम्ह थःहे मजूम्हेसित !
https://nepalbhasatimes.com/5345,साहित्य,११३८ बछलाथ्व षष्ठी,न्हय्प्पु कथि,लः मदु पुखू सुया छु चिउताः दु नँ न्याः वा मगाः ।                                                         लः सूगु पुखू ठेकेदारया ल्वापु ढलान जाम म्हिगःया बाखं सार्थकता जुल थौं वंखँया शिक्षा ! मिसा दिवस विज्ञापन याःजुल अप्सरा ल्यल ! बापाःच्याः किपा आकास व धर्ति मुक्त समाज ! मां नं छाय् ख्वइ ? मचा म्हं मफयाः न्हैं । ब्वलंके थाकु । जनतां पूगु राज्यसत्ताया धुकू नेताया म्हिचा
https://nepalbhasatimes.com/358,साहित्य,११३८ पोहेंलागा द्वादशी ,"सतिक दु, ई","जि नापं तसकं सतिक दु – ई छं मनंतुन थ्व ई भतिचा छझाः तापाका च्वंसा गुलि जिउ ! भतिचा इलं मखंक, मचायेक सासः ल्हाये दुसा गुलि जिउ ’ थथे धाधां गुलिखे पुसा स्वां जुयाः ह्वये धुंकल गुलिखे नापं च्वनाः नं न जि थातं च्वं, न छ गुलिखे ख्वाःसिकल इलं गुलिखे ज्ययेकल वैशं भज्यंज्यं वन जि भज्यंज्यं वन जि छ नापं ई उकथं हे दु जि नापं ई उकथं हे दु ।"
https://nepalbhasatimes.com/5338,साहित्य,११३८ बछलाथ्व षष्ठी,ह्वाज्यः,"पाहाँचःह्रेया नखत्या थौं । सँ हाःहू धायेवं जि पाजुपिंथाय् वना । अन बाज्यःति वंम्ह छम्ह मनू ज्या यायेत तयातःगु खना । धम्बे वया नां । वं जितः खनेवं ‘छि तःधिकःम्ह भिन्चा भाजु खः खः ला ?’ धकाः न्यन । ‘गथे सिल ?’ धाधां लाकां त्वःताः जि दुहां वना । ‘फोटोय् खनागु’ वं धाल । जि झ्याः फलय् फ्यतुना । ‘लः त्वनादीगु लाकि ?’ जिगु इच्छा स्यूम्ह थें हे वं न्यन । ‘जिउ’ जिं वासः छचाः नयेमानीगु लुमन । ‘हजि ले’ धयाबिया । धुम्बेचां छगिलास लः ज्वनावल । जिं लः नाप वासः छचाः घुतुका छ्वया । ‘छु नयादियागु छिं थ्व ?’ वं न्यन । ‘वासः नयागु का ।’ ‘छुकीयागु वासः थें ?’ वं उत्सुकता न्ह्यब्वल । ‘प्रेसरयागु ।’ ‘प्रेसर धयागु छु ?’ वं न्ह्यसः ताःहायेका यन । ‘छु धायेगु ग्व ? रक्तचापयागु वासः धाइका थुकियात ।’ डाक्टरतसें थें कने मसयाः जिं थुलि हे जक धया । ‘ऐऽऽ ,’ वं मथूसां थू थें छ्यं संकल । ‘का छु खँ ल्हानाच्वनागु थ्व ग्वाज्यःनाप ।’ तलं कुहां वःम्ह मल्जुं धुम्बेचा जिनाप खँ ल्हानाच्वंगु खनेवं धयादिल, ‘हुँ, कुने बाल्टिनय् लः फयातयागु दु । तलय् ज्वना वा ।’ धुम्बेचा हस् धकाः छ्यं ल्हुकु ल्हुकु संकाः कुहां वन । धुम्बेचा कुहां वनेवं मल्जुं धयादिल, ‘व नाप यक्व नतुसुतु ब्याका च्वेनमते । व ह्वाज्यः व पाकः । म्वाः ब्वय् हुँ धाःसा भुतिब्वय् वनाः क्यनी । माःगु छता खँ ल्हाइमखु थ्वं … । च्वःप्वः मदयेक खँ ल्हानाच्वनी थ्व पाकः । जिं तलय् थाय् दतकि सतके हये । वारे न्हां …’ मल्जुं ल्हाः हुसा छकू ज्वनाः थहां वन । धुम्बेचां खःगु हे खँ ल्हानाच्वंगु खः । सिइके माःगु हे खँ न्यनाच्वंगु खः । छाय् वयात पाकः, ग्वाज्यः धाल । जिं मथुल । मल्जुं जक मखु पाजुं नं वयात ह्वाज्यःचा हे संज्ञा बिल । जिं झन हे मथुल । लखं जाःगु बाल्टिन थत यंम्ह धुम्बेचां कुहां वयाः जितः धाल, ‘थाय् खालि जुल हँ, झासँ हँ ।’ जि मेपिं छम्हनिम्ह नापं बैगलय् वना । नखत्या नया । कुहां वया । च्वतय् धुम्बेचा हाकनं ध्वदुल । ‘बांलाक भपिया दियागु खः ला ?’ वं न्यन । ‘खः’ जिं छुकाप्यं थें चीहाकःगु लिसः बिया । ‘घासाघिसा ला ठीक जू हला ?’ नखत्या थुवाः नँ थें चिन्ता कयाः वं न्यन, ‘साः मसाः गथे जुल थें ?’ ‘एकदम ठीक जू’ धाधां लाकां न्ह्याना । ‘का वने का न्हां’ सकसिकें बिदा बाजि कयाः लिहां वयाच्वनाम्ह जि । जिगु न्ह्यप्पुइ छगू हे न्ह्यसः वालावाला सनाच्वन । अपाय्सकं हनाबना तयेसःम्हेसित नं छाय् ह्वाज्यः, ग्वाज्यः धाःगु जुइ ? जिं थुइके मफुत । जिगु छेँ थँहितिइ । तेबहालं लिहां वयाम्ह जि भोंसिको, दुगंबही जक छु थ्यन, खिचां लिनाहःम्ह थें छम्ह मनू हुंकनं निसें ब्वां वयाच्वंगु खना । न्ह्यःने थ्यनेवं म्हसिल, व ला धुम्बेचा जुयाच्वन । सेंसें वयेक ब्वाँय् वःम्ह धुम्बेचां दिनाः दिनाः धाल, ‘राज दाइ, राज दाइ, जिमिसं नं खाया ला नया स्वया । जिमित उकी चि भतीचा मगाः थें जुल । छितः नं मगात जुइ धकाः थ्व चि भचा भ्वंतय् प्वः चिना हयागु दु । कयादिसँ ।’ धकाः चि प्वःचिनाहःगु भ्वं छकू बिल । जि वाताहां । जिं बल्ल थुल वयात ह्वाज्य छाय् धाल धकाः ।"
https://nepalbhasatimes.com/1336,साहित्य,११३८ सिल्लाथ्व पुन्हि,दुर्गालालया म्येँ दुर्गालालयात हे देछा,"येँ – नेपालभाषायात च्वन्ह्याकेगु ज्याय् संगीतया माध्यमं तःजिगु योगदान यानादीम्ह लोकंह्वाःम्हजनकवि दुर्गालाल श्रेष्ठयात वय्कलं हे रचना यानादीगु संगीतवद्ध म्येँ देछानाः सम्मान याइगु जूगु दु । जनकवि दुर्गालाल श्रेष्ठं वि.सं. २०१२÷०१३ सालंनिसें रचना यानाः गायक योगेश वैद्यं हालादीगु पुलांगु म्येँयात आः हानं न्हू कथं परिमार्जित रुपय् हालाः पिथंगु निचाः म्येँचाः वय्कःयात देछायेत्यंगु खः । फर्गटन मेलोडिज् व रीता एट हर बेष्ट नां तयाः थ्व एल्बम पिथंगु खः ।                                                         न्हापा म्येँ रेकर्ड यायेगु चलन व प्रविधि मदुगु इलय् हालातःगु उगु म्येँत ताःई तक तनाच्वंगु खःसा आः उकियात वहे लसय् हानं योगेश वैद्यं तुं हालाः एल्बमया रुप बिउगु खः । थुकी मिसा सः धाःसा गायिका रीता महर्जनं बियादीगु दु ।थ्वहे वइगु शनिवाः येँया वीभा कन्भेन्सन एण्ड इभेन्ट टेकुइ श्री सीतामां स्मृति संगीतया ग्वसालय् जुइगु ज्याझ्वलय् रचनाकार दुर्गालाल श्रेष्ठयात ससम्मान सांगीतिक देछा लःल्हाइगु ग्वसाः दु । गायक प्रेमध्वज प्रधान मूपाहां कथं झाइगु उगु ज्याझ्वलय् नेपाल संगीत तथा नाट्य प्रज्ञा प्रतिष्ठानया कुलपति सरुभक्त श्रेष्ठ, उपकुलपति शम्भूजीत बास्कोटा, वरिष्ठ गीतकारपिं किरण खरेल, रत्नशमशेर थापा, यादव खरेल, कालिप्रसाद रिजाल, कृष्णहरि बराल, शिक्षाविद् प्रा. सुवर्ण शाक्यपिंसं नेवाः संगीत व रचना बारे न्ववानादी ।"
https://nepalbhasatimes.com/4799,साहित्य,११३८ चौलागा  नवमी,बृहत साहित्य सम्मेलन व हना ज्याझ्वः,"यल – नेपालमण्डल साहित्य प्रतिष्ठानया ग्वसालय् वंगु शनिवाः छगू वृहत साहित्यिक सम्मेलन नापं हनाज्याझ्वः जुल । प्रतिष्ठानया नायः बद्री बेदनाया सभापतित्वय् जूगु ज्याझ्वलय् नेपालभाषाया नांजाःम्ह म्येँ हालामि जगमोहन वामि मूपाहांकथं झायादीगु खः ।                                                         साहित्य सम्मेलनय् नेपालभाषाया न्हूपिं व पुलांपिं यानाः पीम्ह स्वयां अप्वः साहित्यकारतय्सं थःथःगु रचना पाठ यानादीगु खः । ज्याझ्वलय् राजभाई जकःमि, मंगलनारायण जोशी, श्याम ‘आशा’ कायस्थ, माणिक उराय, बिमलप्रभा वज्राचार्य, कृष्ण साय्मि, प्रेमकृष्ण ताम्राकार, बुद्ध नेवाः, रमेश मानन्धर, ज्ञानीराजा मानन्धर, अमृतमान जः, दशराज शाक्य, अर्जुन नेपाःमि, रेणु श्रेष्ठ, राकेश महर्जन, कविन्द्रलाल प्रधान, तीर्थरत्न शाक्य, इन्द्रमान महर्जन, सुवर्ण महर्जन, बसन्त नकःमि लगायतं थःथःगु साहित्य रचना पाठ यानादीगु खः । उगु हे ज्याझ्वलय् न्याम्ह थीथी ख्यःया व्यक्तित्वपिंत थीथी हनापाखें नं सम्मान याःगु खः । सुधिर ख्वबियात मेनका हना, गोविन्दमान श्रेष्ठयात निर्मला लुमन्ति हना, डा. रिना तुलाधर बनियायात डा. कौशल्या लुमन्ति हना, श्याम तमोट (भोजपुर)यात संगीतरत्न लुमन्ति हना व सुर हना–११३८ पत्रकारिता राजेन्द्र रंजितयात लःल्हाःगु खः । वय्कःपिंत म्हतिं न्याद्वः तका दां दातापाखें लःल्हाःगु खःसा मूपाहांपाखें दोसल्लां न्ययेकादीगु खः । वाङ्मय शताब्दी पुरुष सत्यमोहन जोशी, यज्ञरत्न धाख्वा, ऋषि श्रेष्ठ पाहांकथं झायादीगु ज्याझ्वलय् थःगु नुगःखँ तयेगु झ्वलय् वल्र्ड नेवाः अर्गनाइजेसनया नायः सिजन श्रेष्ठं विश्वन्यंकंया नेवाःतय्त दँय्दसं छगू हे थासय् मुंकेगु ल्याखं विश्व नेवाः दिवस हनेगु क्वःछिनागु जानकारी बियादिल । लिसें वय्कलं झी नेवाःतय् छुं नं नखःचखः मलाइगु ईयात ध्यानय् तयाः मार्च महिनाया दकलय् लिपांगु शनिवाः हलिं नेवाः दिवस न्यायेकेगु क्वछिनागु खः धयादिल । नेवाःतय्त न्हंका छ्वयेगु उद्देश्यं विकासया नामय् छगू छगू यायां थीथी योजनात हयाच्वंगु धासें उकिया निंतिं स्वनिगःलिसें विश्वन्यंकंया नेवाःत सकलें छधीछप्पँ जुयाः आन्दोलनय् कुहां वयेमाःगु हथाय् जुइधुंकूगु धयादिल । ज्याझ्वलय् नांजाःम्ह म्येँ हालामि जुजुकाजी रंजित व कलाकार महन्त मल्लं म्येँ हालाः न्यंकादीगु खः ।"
https://nepalbhasatimes.com/1026,साहित्य,११३८ सिल्लाथ्व अष्टमी,साहित्यकारतय्त म्हसिकापौ बीगु तयारी,"येँ- प्रज्ञा प्रतिष्ठानं याकनं हे साहित्यकारतय्त म्हसिकापौ बीत्यंगु दु । प्रतिष्ठानं साहित्यकार म्हसिकापौ बीगु तयारी अन्तिम चरणय् थ्यंगु खँ धाःगु दु । प्रतिष्ठानं म्हसिकापौ बीगु सम्बन्धी कार्यविधि सहितया प्रतिवेदन संस्कृति, पर्यटन तथा नागरिक उड्डयन मन्त्रालयय् बुझे यायेधुंकूगु दु ।                                                         प्रतिष्ठानं ‘विशिष्ट साहित्यकार म्हसिकापौ’ व ‘लेखन साहित्यकार म्हसिकापौ’ यानाः निगू कथंया म्हसिकापौ बीत्यंगु खः । विशिष्ट साहित्यकार म्हसिकापौ ६० दँ दयेधुंकूपिं व पीदँ तक मदिक्क साहित्य च्वयाच्वंपिंत बीसा लेखन साहित्यकार म्हसिकापौ ४० दँ थ्यनेधुंकूपिं व २५ दँ तक नियमित साहित्य च्वयाच्वंपिंत बी ।"
https://nepalbhasatimes.com/2621,साहित्य,११३८ चिल्लाथ्व नवमी,कमजोर,"नकतिनि हे जक जिं जि मचायात छेँय् ब्वंकः वइम्ह अध्यापिका युलिया वसिल्येभ्नायात जिगु ज्याकुथिइ सःता, वयागु तलबया ल्याःचाः यायेत । जिं वयात धया, ‘…झासँ… झासँ… दिसँ । ल्याःचाः याना हे छ्वये । छितः नं ध्यबा हथाय् जुइ । तर छि थुलि मछाः कि ध्यबा हथाय् जूसां थः हे वयाः ध्यबा माल धायेवये मफु । न्ह्यागु थजु, झीसं उबलय् हे क्वःछिनागु खः कि लय्पतिकं छितः स्वीगू रुबल बिइगु जुइ ।’ – पीगू रुबल…। – मखु, मखु….स्वीगू । स्वीगू रुबल हे खः । जिं च्वया हे तयागु दु । जिं न्ह्याबलें अध्यापिकापिंत स्वीगू रुबल हे बीगु यानाच्वनागु खः । छिं थन ज्या यानाच्वंगु निला दयेधुंकल मखुला ….। – निला व न्यान्हु दत । – खइ मखु, निलां अप्वः मजूनि । निला हे जक खः । थन जिं नोट याना तयागु दु । थ्व ल्याखं जिं छितः खुइगू रुबलय् बीमाल । तर थ्व निलाया दुने गुंगू आइतवाः लाः । छिं आइतवाः ला कोल्यायात ब्वंकी मखु । भतिचा वयालिसे चाःहिलेगु जक याइगु खः ….। अले थ्व निला दुने नखःया स्वन्हु बिदा नं लानाच्वंगु दु । यूलिया वसिल्येभ्नाया ख्वाः तमं च्यानावल । अय्सां वं छुं मधाः, थःगु घाँघर मिले यानाच्वन । – स्वन्हु नखःया बिदा यानाः झिंनिन्हु जुल । थ्व ल्याखं छिगु तलब झिंनिगू रुबल म्हो जुल । प्यन्हु ला कोल्या विरामी हे जुल, उबलय् छिं वयात मब्वंकू । …स्वन्हु तक छिगु वा स्यात । उबलय् नं जिमि जहानं छितः न्हिनय् मब्वंकूसां जिउ धकाः धाःगु खः । थ्व ल्याखं जुल न्हय्गू रुबल । आः झिंनिगू व न्हय्गू रुबल यानाः झिंगुंगू रुबल जुल मखुला । आः खुइगू रुबलय् झिंगुंगू रुबल म्हो यायेबलय् ल्यं दत पीछगू रुबल । जिं धयागु ठीक जू मखु ला …. ? युलिया वसिल्येभ्नाया निगलं मिखाय् ख्वबि जाया वयेधुंकल । वया ख्वाः हे थरर्र खाना वयेधुंकल । नुगः ख्वाउँयाः मुसु वल, अले रुमालं थःगु न्हाय् छकःनि हुल । तर वं छुं आपत्ति मप्वंकू । – न्हूदँया ज्याझ्वःबलय् छिं छज्वः कप–प्लेट नं तछ्याःगु जुयाच्वन । थ्वयागु नं निगू रुबल तनादिसँ । व कप–प्लेट ला तसकं थिकेगु खः, जिमि बाज्या–बराजुया जमानायागु । तर… म्वाःलका छितः धकाः निगू रुबलं त्वःताबी । आखिर नोक्सान ला जुया हे च्वनी । गुलि ला नोक्सान फयेधुन, आः थ्व छज्वः नं वन का म्वाःल… । मेगु … छिगु लापरवाहीया कारणं कोल्या क्यबय् सीमा गःवंबलय् ज्याकेट गुका वल । ज्याकेटया झिगू रुबल । छिगु हे लापरवाहीया कारणं छम्ह भ्वातिं वार्यां लाकां खुयाः बिसिउँ वन । छिं थज्याःगु खँय् ध्यान बीमाःगु खः नि । छितः थ्व हे ज्याया निंतिं तयागु मखुला ? लाकांया न्यागू रुबल तनादिसँ…. अले १० जनवरी कुन्हु छिं जिके झिगू रुबलय् त्यासा काःगु दु … । – अहं, जिं ला छिके छुं कयागु मदु ।— युलिया वसिल्येभ्नां चिसलं धाल । – तर जिं थन नोट याना तयागु दु । का म्वाःल न्ह्यागुसां… । थ्व फुक्कं यानाः नीन्हय्गू रुबल जुल । आः पीछगूलिइ नीन्हय्गू म्हो याये । ल्यं दत झिंप्यंगू । वयागु निपां मिखां ख्वबि धरर्र पिहां वल । वयागु सुन्दर व छाइसे च्वंगु न्हासय् भुइचःति खनेदयावल । बिचरा मिसा । – जिं ला छक्वः हे जक ध्यबा कयागु खः ।— वं थरर्र खाःगु सलं धाल— ‘छि जहानयाके स्वंगू रुबल कयागु । थ्व बाहेक जिं छुं कयागु मदु …. । – धाथें खः ला ? थ्व ला जिं च्वयातयागु हे मदु का । आः झिंप्यंगू रुबलय् स्वंगू घटे याये । ल्यं दत झिंछगू … । कयादिसँ, थ्व छिं कायेमाःगु ध्यबा । ….स्वंगू… स्वंगू…. स्वंगू… छगू… मेगु छगू । का का कयादिसँ । अले जिं वयात झिंछगू रुबल बिया । वं चुपचाप ध्यबा काल, अले थरर्र खाःगु ल्हातं ध्यबा खल्तीइ तल । – सुभाय् ।— वं फ्रान्सिस भासं खाखातुइक धाल । जि जुरुक्क दना, अले क्वथाय् उखेंथुखे इरुथिरु जुया । जितः तसकं तं वल । – छुकिया सुभाय् ?— जिं न्यना । – ध्यबाया निंतिं सुभाय् । – तर जिं ला छंत लुटे याना । हाकनं जितः छुकिया सुभाय् ? – मेथाय् ला जितः थुलि नं बीमखु । – बी मखु ? थुकी आश्चर्यया खँ छु दु ले ? जिं ला छि लिसे ख्याः जकं यानागु का । जिं ला छितः छगू क्रूर पाठ जक स्यनागु का । जिं छिगु पाइपाइ हिसाब यानाबी । थ्व स्वयादिसँ, थ्व खामय् छिगु पूवंक तलब तयातयागु दु । छिं गलत खँया विरोध छाय् याना मदीगु ? छि गय् सुम्क च्वने फुगु धयागु का । थ्व संसारय् सुं मनू थपाय्सकं बिचरा व असहाय नं जुइ ला ? छु छिगु इच्छाशक्ति अपाय्सकं कमजोर ला ? थ्व धाथें सम्भव दु ला ? व उदास ख्वालं मुसुकाल, जिं वयागु ख्वालय् ब्वना…. ‘थ्व सम्भव दु ।’ जिं थःगु क्रूर व्यवहारया निंतिं वयाके माफी फ्वना, अले निलाया पूवंक तलब चय्गू रुबल बिया । व तसकं अजू चायाः जितः स्वयाच्वन, अले मछिं पहलं जितः आभार प्वंकाच्वन । व जिगु ज्याकू क्वथां पिहां वन, जि धाःसा बिचाः यानाच्वना, ‘थ्व संसारय् ताकतवर जुइ तसकं अःपु जुयाच्वन ।’ भायहिउःम्ह – तेज महर्जन                                                          "
https://nepalbhasatimes.com/3200,साहित्य,११३८ चिल्लागा अष्टमी,बाखं च्वइपिंसं लुमंकेमाःगु खँ,"पीछदँ दत, जिं बाखं च्वयेगु सुरु यानागु । व पीछदँया अनुभवं जितः स्यनाबिउगु, अग्रज साहित्यकारपिंपाखें स्यनाकयागु, न्यनातयागु, लिसें थीथी पत्रिकाय् ब्वनातयागुया लिधंसाय् जिं नीछगू बुँदा तयार यानागु दु । थ्व नीछगू बुँदा जिं जिगु साहित्यिक जीवनय् छ्यलाच्वनागु दु, गुकिं जितः बाखं च्वयेफयेकाबिउगु दु, जिगु च्वसा निरन्तर न्ह्याः वनेत तिबः बिउगु दु, जितः फाइदा जुयाच्वंगु दु । उकिं जितः थें न्हूपिलुयावःपिं बाखंच्वमिपिंत जक मखु जिगु समकालीन व पुलांपिं बाखं च्वमिपिंत नं जिगु थ्व नीछगू बुँदा अवश्य नं ज्याख्यलय् वइ धकाः मनंतुना । बाखंया परिभाषा जिं थुकथं अःपुक बी कि मनूया जीवनया भोगाइयात, अनुभूतियात शब्दया माध्यमं न्ह्यब्वयेगु छगू कला खः, आख्यान विधाया छगू कचा नं खः । आः जिं छसीकथं बाखं च्वयेबलय् जक मखु मेबलय् नं च्वमिं ध्यान बीमाःगु बुँदा न्ह्यथने – १) बाखंचु – बाखंया मू खँ । कल्पना यायां, लँय् वँवं, न्हूथासय् यात्रा यायेबलय् न्हूपिं मनूत नापलाइबलय्, छुं घटना खनीबलय्, मनूतय्गु व्यवहारं थःत लिच्वः लाकीबलय् थःगु हे भोगाइ लुमनीबलय्, अथवा मेपिंसं भोगय् याःगु खनीबलय् बाखंया प्लट लुयावयेफु । २) पात्र परिचय – पात्रया व्यक्तित्व, पेशा, रुचि, बानी व्यवहार आदि पात्र गज्याःम्ह खः धकाः प्रष्ट जुइमाः । प्रष्ट जुलकि ब्वनामिं बाखं ब्वनीबलय् पात्रयात जीवित रुपं खंकेफइ । व पात्र न्ह्यःने हे दु, लिक्क हे दु धकाः कल्पना नं यायेफइ । बाखनय् पात्र म्हो जूसा जिउ । तःम्ह पात्र दतकि ब्वनेबलय् अलमल जुइयः । मू पात्रनाप मेपिं पात्रतय्गु स्वापू दयाच्वनेमाः । मू पात्रयात तंकेमजिउ, लिपातकं ज्वनातयेमाः । ३) ई व परिस्थिति वर्णन – पात्रया जःखःया अवस्था गथेकि गां, शहर, लँ, छेँ दुनेया पिने, जंगल, क्यब वा निभाः त्वयाच्वंगु, सुथ, न्हिनय् बहनी वा चान्हय् चिकुला वा बर्खा आदिया शब्दचित्र । ४) विषय चयन – सामाजिक, संस्कृति, आर्थिक राजनैतिक, धार्मिक, शैक्षिक, स्वास्थ्य, दर्शन, मतिना, यौन, मनोविज्ञान, विज्ञान, अपराध, आदि विषयया छगू पक्षयात कायेगु । बिसंगति ज्ञानगुन वा समस्या थीगु । फयांफतले न्हूगु विषय ल्ययेगु । ५) घटना व द्वन्द्व – थुकिं बाखनय् अगचष्कष्तथ अप्वयेकाबी, बाखं न्ह्यइपुइ तर घटना स्वाभाविक जुइमाः । अतीत, वर्तमान व भविष्यया प्रसंग सिलसिलाबद्ध जुइमाः । ६) संवाद – पात्र पात्र दथुइया संवाद पात्रकथ जुइमाः, गथेकि मचा, ल्यासे ल्याय्म्ह, बुराबुरि, आखः ब्वनातःपिं, सःसिउपिं वा छुं मसिउपिं, गामाः, शहरिया आदि । मस्तय्त तःधीकःपिंसं थें न्ववाके मजिल । बाखनय् सम्वाद यक्व मदुसा जिउ, अले संवाद चिचीहाकःगु जूसा जिउ । संवादं पात्रयात जीवन्त यानाबी । ७) बाखंया रुपरेखा दयेकेगु – बाखंचु, विषय, पात्र परिचय, परिस्थिति व घटना धुंकाः बाखंया रुपरेखा दयेकेमाः । सुरु गुकथं यायेगु ? अन्त गुकथं यायेगु ? थःत गुकथं अःपु, उगु कथं यायेगु । ८) साहित्यिक शब्द व नेवाः खँग्वः छ्यलेगु – बाखनय् शब्द क्लिष्ट जुइमजिउ, तर साहित्यिक शब्द व नेवाः खँग्वः छ्यलेगु कुतः यायेगु । शब्द चयन यायेत बिचाः यायेगु । ९) पात्रयात नवाकेगु – बाखनय् धायेत्यनागु मूखँ थः च्वमिं मधासे थम्हं सिर्जना यानापिं पात्रत मार्फत धायेकेमाः । पात्रया चरित्र, घटना व परिवेशया तालमेल जुइकेमाः । १०) बाखंया क्लाइमेक्स – ब्वनामियात उत्सुकता जुइकथं, सिम्बोलिक, शिक्षाप्रद, नुगलय् तिक्क मिंकीगु घटना आदि । ११) भाषाशैली – बाखंया भाय् सरल जुयाः सललल वनेमाः । ब्वनामिपिंत सालीगु मू तत्व हे बांलाःगु भाषाशैली खः । वाक्य ताताःहाकः जुइ मजिउ । १२) भाषाया ज्ञान÷व्याकरणया ज्ञान– शुद्ध च्वयेगु कुतः यायेमाः । नेवाः भासं च्वयेबलय् बिसर्ग अप्वः थासय् छ्यलेमाः । लिसें कमा, हलन्त, ह्रस्वदीर्घ, थीथी चिंया छ्यला व ह्वंकेगु चिंकेगु आदि ज्ञान दयेमाः । १३) बाखंया स्तरियता– बांलाःगु भाषाशैली जक दयां मगाः, बाखंचु घटना व प्रस्तुतीकरण नं तालय्हनेमाः । १४) अध्ययन यायेमाः – ब्वनेत अल्छि चायेमजिउ । गुलि फु उलि न्हिंन्हिं ब्वनेमाः । थीथी विषयया सफू, पत्रपत्रिका दु । थःगु जक मखु मेपिंसं च्वयातःगु नं ब्वनेमाः । अध्ययनं कल्पनाशक्ति अप्वयेकाबी, च्वसा सर्रर न्ह्याकेफइ । १५) च्वयेगु अभ्यास – न्हिंन्हिं गुलि फु उलि च्वयेगु । बाखं च्वये मफुसा पासायात पौ अथवा समसामयिक च्वसुसां । जिं डायरी च्वया । च्वयेगुली दिपाः कायेमजिउ, तःदँ दिपाः कालकि च्वय् थाकुइयः, अथवा च्वये हे मफयेयः । बाखंच्वमि जुइत मेहनत यायेमाः, लगनशील जुइमाः । १६) पुनर्लेखन – थःत चित्त बुझे मजूतले अले च्वयेसाथ छापय् यायेत बिइमजिउ । बाखंयात हाकनं च्वयेगु । थथे पुनर्लेखन यायेबलय् बाखं न्हापासिबें बांलाइ । भाय् बांलानावनी, शब्द चयन यायेफयावनी । बाखनय् मिले मजूगु पक्ष लुइकेफइ, उकियात सुधार यायेगु लँपु दइ । १७) विधाया नियम सीकेमाः – साहित्यया थीथी विधामध्ये बाखं छगू विधा खः । विधा पाःथें स्वरुप पाः, च्वयेगु नियम पाः । उकिं बाखं च्वयेबलय् निबन्ध च्वः थें च्वये मजिल, बाखं थें च्वंक बाखं च्वयेमाल । १८) निराश जुयादीमते – बाखं च्वयेमफुत वा पत्रिकाय् बाखं छापय् मयाः धकाः निराश जुयादीमते । सम्पादकनाप सहलह यानाः थःगु बाखं भिंकेगु, शुद्ध यायेगु, द्वँबिद्वँ चीकेगु यानादिसँ । १९) आलोचना खनाः तम्वयेमजिउ – छाय् आलोचना यात धयागु खँय् दुवालादिसँ । आलोचनां थःगु द्वँबिद्वँ चीकेगु ह्वःताः नं दइ । थम्हं मखनाच्वंगु मिले मजूगु पक्ष नं खंकेफइ । २०) बाखं न्यंकेगु – पासापिंत बाखं न्यंकेगु व न्यनेगु बानि यायेमाः । २१) मुनेगु बानि यायेमाः – थम्हं च्वयागु दक्व मुनातयेमाः । न्हापा न्हापा च्वयागु व आः च्वयागु गुलि पाः, थम्हं गुलि सुधार यायेफत धकाः वाःचायेकेफइ । लिसें थःत यःगु विषयया कटिङत फाइलिङ यानादिसँ । सफू, पत्रपत्रिकात नं दक्व थःत लिपा ज्याख्यलय् वइ । जिं ला मिनि लाइब्रेरि दयेकातयागु दु ।"
https://nepalbhasatimes.com/1918,साहित्य,११३८ सिल्लागा दशमी,पूर्ण ताम्राकारया ज्यापौ ब्वनाः,"नेपालभाषा एकेदेमीया ग्वसालय् जूगु ‘झीगु बाखं विधा छगू बौद्धिक सहलह’ ज्याझ्वलय् समलोचक भाजु पूर्ण ताम्राकारं न्ह्यब्वयादीगु च्वसु ‘नेपालभाषाया बाखं साहित्यय् छझाः’ थुगु न्हिपतिइ पिहां वःगुलिं ब्वनेगु ह्वःताः जितः नं चूलात । जि उगु गोष्ठीया सहभागि धाःसा मखु । दकलय् न्हापां ला विद्वान समालोचक ताम्राकारजुयात सुभाय् बीमाः । वय्कलं यक्व हे अध्ययन यानाः थुगु न्हिपतिइ निक्वः यानाः छापय् यायेमाःकथं च्वयादिल । न्हू बाखं (सर्ट स्टोरी)या प्रवाह अमेरिका व पश्चिम युरोप निसें खस नेपाली भाषा व नेपालभाषाय् गुकथं दुहां वल, न्हूबाखं धइगु छु व थुकी नं गुलि हिलासू वल धइगु खँ ब्याख्या यानादिल ।                                                         जि नेपालभाषाय् एमए यानाम्ह खःसां अज्याःगु च्वसु च्वये थाकुइ । पासा पूर्ण ताम्राकार नेपालभाषाय् एमए ब्वंम्ह नं मखु, न वय्कलं क्याम्पसय् ब्वंकीगु विषय नेपालभाषा खः । वय्कलं अफिसय् ज्या यानादीगु नं प्रशासन सम्बन्धी खः । अज्याःम्हेस्यां गहन अध्ययन यानाः उगु ज्यापौ न्ह्यब्वयादिल । थ्व वय्कःया भाषा अनुरागया छगू दसु खः । प्रस्तुत ज्यापतिइ च्वमि ताम्राकारजुं धयादी थें नेपालभाषाया बाखं साहित्यया इतिहास ने.सं. ६२५ या भागवत पुराणं सुरु जूगु खः । थुकी छुं विवाद मदु । बरु वय्कलं न्हू बाखं (सर्ट स्टोरी) अर्थात चीहाः बाखं धइगु छु धयागु खँय् थीथी विदेशी विद्वानतय्गु धापू उल्लेख यानाः ई भचा अप्वः कयादिउ थें च्वं । गथेकि न्हू बाखंयात एडगर एलेन पों ‘छथाय् फ्यतुनाः छझालं ब्वने क्वचाइगु’, एच जी वेल्सं ‘नीगू मिनेंट ब्वने क्वचाइगु’, हेनरि हडसनं ‘छथाय् च्वनाः छझालं ब्वने क्वचाइगु’ धकाः ताम्राकारजुं उल्लेख यानादिल । खँ वहे खः, थीथी विद्वानतसें थीथी कथं धाइ, थ्व अस्वाभाविक मखु । व हे खँयात तप्यंक धायेगु खःसा चीहाः बाखं धइगु चीहाः जुइ, रामायण, महाभारत, स्वस्थानी थें ताहा जुइमखु । बरु मनूया जीवनया छुं किचः दयेमाल । धायेत्यनागु खँ छु धाःसा न्हू बाखंया परिभाषा बिइत थीथी विद्वानतय्गु धापू उल्लेख यानाः चाःहिइकाः धायेगु सिबें तप्यंक, जिं स्वये थथे खः धयाबिउसा ब्वँमिपिंत अझ प्रष्ट जुइ थें च्वं । यद्यपि अभिव्यक्ति यायेगु अप्वःसिया थःगु हे पहः दयेफु । थुथाय् जितः छता खँ लुमनावः । थनिं च्यादँ, गुदँ ति न्ह्यः पाटन क्याम्पसय् च्वंगु नेपालभाषा विभागय् उपन्यास सम्बन्धी गोष्ठी जूबलय् धूस्वां साय्मिजुया उपन्यास सम्बन्धी ज्यापौ (कार्यपत्र) जिं न्ह्यब्वयागु । उकी कमलप्रकाश मल्लजुं थथे धयादिल, प्रो माणिकलाल श्रेष्ठजुं अथे धयादिल धकाः वय्कःपिनिगु धारणा ब्वयातयागु । ज्यापौ ब्वने सिधयेकाः मुँज्याया नायः वरिष्ठ समालोचक कृष्णचन्द्र प्रधानजुं जितः छ्याछ्या यानादिल, ‘माणिकलाल धैम्ह सु ? पण्डित ला ? वं धायेवं यायेमाः धइगु छु दु ? थःम्हं हे थ्व थथे धकाः क्वःछिनाः धाये मफुला ?’ सकलें हर्रर न्हिल । जिगु ख्वाः ह्याउँल । उबलय् हे जिं महसुस याये धुन, हनेबहम्ह प्रधानजुं गुगु सुझाव बियादिल व नालाकायेबह जू । नेपालभाषाय् न्हू बाखंया प्रवाह मोतिलक्ष्मी उपासिका व कविकेशरी चित्तधर ‘हृदय’जुं हयादीगु लुमंकेबह जू । अले उबलय्यागु बाखं व आःयागु बाखं यक्व पाये धुंकल धकाः थीथी दसु बियाः ताम्राकारजुं ब्याख्या यानादिल व नं पाय्छि जू । चित्तधरजुपिंंसं च्वयादीगु बाखं वय्कलं (ताम्राकारं) धयादी थें सरप्राइज स्टोरी खः । सरप्राइज स्टोरी धइगु ताम्राकार जुयागु हे खँग्वः त्यासा कयाः धायेगु खःसा अजूचायापुगु कथं क्वचायेका तःगु बाखं खः । थज्याःगु बाखं ब्वनीबलय् ब्वँपिं छगू बिचाः यानाच्वनी, तर बाखंया अन्त मेकथं जुयाच्वनी । गथेकि छम्ह मिजंया छम्ह मिसा नाप सिक्क हे यःत्यः जुल । जिन्दगी गबलें बायेमखु धकाः द्यःयाथाय् वनाः पाः नं फयेकल । लिपा वनाः मिसां मिजंयात धोखा बिल । थः लभरयात त्वःताः ध्यबा दुम्हेसिके वनाबिल । थज्याःगु हे खः सरप्राइज स्टोरी अज्याःगु बाखं नेपालभाषाय् दुहां वःगु ताम्राकारजुं धयादी थें ७९ दँ दयेधुंकल । आःयापिं बाखंच्वमिपिंसं नं अथे हे च्वयेमाः धइगु मदु । अले पात्रया मनोविश्लेषण यायेगु, गुगु रुसी लेखक आन्तोन चेखवं हःगु खः, व नं नेपालभाषाय् दुहां वयेधुंकल । आः हानं बाखं च्वमि थः हे न्ह्यःने वयाः बाखं रचना जूगु दु । थज्याःगु बाखं निबन्ध च्वये थें च्वयाः क्वचायेकातःगु दु धकाः ताम्राकारजुं बाखं च्वमिपिनिगु नां समेत न्ह्यथनाः व्याख्या यानादिल । थुकी नं जिगु धायेगु छुं मदु । बाखं धइगु हे छगू तसकं चले जूगु साहित्यया विधा खःसा ब्वँमिया मनमस्तिष्कयात प्रभावित यायेत भाषा शैलीनिसें कयाः अनेक तरिका लेखकं छ्यलेफु । थौंकन्हय्या बाखनय् थज्याःगु प्रवृत्ति मदुगु मखु । अन्तय् ज्यापौया च्वमिं गुलि बाखं च्वमिपिंसं बाखंचु (कथावस्तु) तःचाः यायेमाःगु व भाषाशैली परिष्कृत व परिमार्जन यायेमाःगु खँ कुलादिल । थ्व थौंयापिं बाखं च्वमिपिंसं बिचाः यायेमाःगु खः । अले बाखं सम्बन्धी गोष्ठी नं इलय्ब्यलय् जुइमाःगु खनेदु । झीगु बाखं साहित्यया यथार्थयात ब्वयातःगु समालोचक पूर्ण ताम्राकारया प्रस्तुत ज्यापौयात छगू उत्कृष्टगु च्वसु धायेमाः । बरु थुकिया शिर्षक ‘नेपालभाषा बाखं साहित्यय् न्हू प्रवाह’ अथवा ‘झीगु बाखं साहित्यया इतिहास’ धायेमाः थें च्वं ।"
https://nepalbhasatimes.com/12009,साहित्य,११३८ ञलाथ्व षष्ठी,पद्मरत्न,"देय्–जवाः अय् पद्मरत्न ! छ जिमि नुगलय् ह्वैच्वन राष्ट्रया हे सः जुयाः छ न्यंक हलिमय् थ्वैच्वन ।                                                         छंगु ख्वबि हे जिमिगु सः खः गुलि फु उलि ख्वबि हाय्कि छं मुक्तिया पंगः लुखा व, उगु ख्वबिं हे चाय्कि छं ‘जातिया खः ज्यान मांंभाय्’ छंगु आत्मां धैच्वन देय्–जवाः अय् पद्मरत्न ! छ जिमि नुगलय् ह्वैच्वन । व्रmान्ति च्वय्काः शान्ति ह्वय्काः गुनुनु ब्यांचुलि हाःम्ह छ देय् व जनता ज्यान भाःपाः थःगु जीवन पाःम्ह छ छंगु ज्वःमदु गुण लुमंकाः याः वयाः अभिनन्दन देय्–जवाः अय् पद्मरत्न ! छ जिमि नुगलय् ह्वैच्वन । जुग व जुग तक छंगु सृजना स्वां नस्वाः वै हे च्वनी देसया स्याःचाः मलंतले छंगु सः थ्वै हे च्वनी चुत्तुचुं ख्युं गाः दुने छ बुलुमि न्वःथें न्वैच्वन देय्–जवाः अय् पद्मरत्न ! छ जिमि नुगलय् ह्वैच्वन । देसया ब्याक्कं उपेक्षित जाति छम्ह थें ज्वीतिनि छंगु भिंगु व न्हूगु म्हगसं जिमि नुगः नं थीतिनि ‘यक्व म्वाय्मा, मान जाय्मा’ छन्त लःल्हाय् ख्येंसगं देय्–जवाः अय् पद्मरत्न ! छ जिमि नुगलय् ह्वैच्वन ।"
https://nepalbhasatimes.com/12010,साहित्य,११३८ ञलाथ्व षष्ठी,भिंतुना !,पद्म यः जिमि यःम्ह न्ह्यलुवा छंगु खः थौं जंक्वब्य ! जातिया उन्मुक्तिया लँय् थौं थ्व दिन ज्वीमा तिबः ! भिंतुने न्हाप्पां उकिं हे स्वस्थ ज्वीमा पद्म छ !                                                         त्रासया लँय् नं छ दय्वं साहसं न्ह्याय् सैवल न्ह्याःलिसें दिपया नली नं आसया स्वां ह्वैवल म्वाय्त ल्वाय्माः धैगु हे उगु सत्य सः खः पद्म छ ! भिंतुने न्हाप्पां उकिं हे स्वस्थ ज्वीमा पद्म छ ! छंगु व म्हुतुं गुगु म्हिगः ज्वल ®ाष्ट्रया हे क्रन्दन ! उगु जुगंजुगया व निर्दल ब्यन निरकुश बन्धन अज्ज नं हःपाः जुया वा वनेत नाप्पं वैब्यु छ ! भिंतुने न्हाप्पां उकिं हे स्वस्थ ज्वीमा पद्म छ ! जिमिके भ्रान्ति दु धैगु सीकाः बिल उकिं हे मन्त्रणा–– “वर्गया पःखाः मथुंकं जाति ज्वीमखु मुक्त न्हां !” वा उकिं उगु आज्जु तकहे जिमिगु न्ह्यःन्ह्यः वैब्यु छ ! भिंतुने न्हाप्पां उकिं हे स्वस्थ ज्वीमा पद्म छ ! सुख धकाः छ भुले मजू न त ग्याः धकाः हे सूवन छं पलाः छिक्वं मह्वीगु पालिख्वाँय् हे जू वन । युद्ध आः निर्णायकय् थ्यन न्ह्यःने वा यः पद्म छ ! भिंतुने न्हाप्पां उकिं हे स्वस्थ ज्वीमा पद्म छ ! जनजनय् जब छंगु व पलाः प्राण थें स्वच्चाःवन देशया इतिहास पानाय् छंगु अबले नां न्ह्यन छंत अज्ज न्ह्यच्याय् मगाःनि वा छ यः जिमि गौ®व ! भिंतुने न्हाप्पां उकिं हे स्वस्थ ज्वीमा पद्म छ !
https://nepalbhasatimes.com/10727,साहित्य,११३८ दिल्लागा आमै,राणा शासनय् भीम शम्शेर – ३,"भीम शम्शेर व पद्म शम्शेरया सम्बन्ध                                                          पद्म शम्शेर श्री ५ महाराज भीम शम्शेरया थ्याःपाखें दुम्ह याकःकाय खः । हिन्दू धर्मशास्त्र कथं पिण्डपानीया दाता खः । गुम्हेसिया ल्हातं पिण्डपानी मबिउसा भीम शम्शेरयात सद्गती प्राप्त जुइमखु । हिन्दू धर्मशास्त्रय् मथ्याःपाखें दुम्ह कायनं जाया पिण्ड बिल धाःसा पितृं सद्गति प्राप्त मजुइगु खँ चन्द्र शम्शेरं थःगु वसियतनामा थेंज्याःगु पत्रय् मथ्याःम्ह काय बद्रि शम्शेरयात थुकथं धयातःगुलिं प्रस्ट जू– ‘बद्री बाबु मलाई भातको पिण्ड नदिनु है जौको पीण्ड दिनु’ (दीक्षित २०३) थ्व हे हिन्दू धर्मया विश्वास खः, नापं यथार्थ । थथे जुकं खयांनं पद्म शम्शेर भीम शम्शेरया मयःम्ह कलाःपाखें दुम्ह मयःम्ह काय खः । पद्म शम्शेरया मां, भीम शम्शेरया थुलि मयःम्ह कलाः कि फयांफये मफयेक हे सास्ना बियातःम्ह खः । अथे सास्ना बिउगुया कारणं मानसिक सन्तुलन स्यनाः उइँ जुयाः चन्द्र शम्शेरया शासनया इलय् सीगु खः (जबरा २०४७–१९८) । भीम शम्शेरं विवाहित पाखें दुम्ह काय पद्म शम्शेरयात यक्व न्हापा हे अंश बियाः तयातःगु खः । उकिं वया मेपिं शम्शेर खलःया स्वयां आर्थिक अवस्था नं कमजोर खः (प्रारम्बद र पुरुषार्थ– ऋषिकेश शाह– २०१४, पृ ४०) । थथे आर्थिक अवस्था कमजोर जूगुया कारणं प्रत्येक ज्याखँय् लिपा तक बिचाः यानाः ज्या याइम्ह चन्द्र शम्शेरं मोहन शम्शेर मार्फत पद्म शम्शेरयात आर्थिक सहयोग याइगु धाइ । खास खँ ला राणा शासन इलय् फुक्कं राणात आर्थिक सम्पन्नपिं जक मखु । आर्थिक अवस्था कमजोरपिं नं दुगु जुयाच्वन । थ्व खँ जुद्ध शम्शेरया नयाँ सडकय् च्वंगु सालिक क्वय् तयातःगु अभिलेखया ४ नं. हरफय् ‘कामनपाई दुःख पाएका राणावंशी बन्धु वर्गलाई जागिर र भत्ताको बन्दोवस्त गरी वंशोद्वार भयो’ धकाः च्वयातःगुलिं प्रस्ट याः । चन्द्र शम्शेरया शासन इलय् भीम शम्शेरं पद्म शम्शेरया प्रत्येक ज्याखँय् ईख तयाः स्वइगु खनेदु । छुं नं ज्या याये न्ह्यः पद्म शम्शेरं थः अबु खनाः ग्यानाः भीम शम्शेरं सह याइमखुला धकाः चन्द्र शम्शेरयात धाइगु खः । (पुराना सम्झना, सरदार राममणि आ दी, प्र. नलिनी देवी २०२९, पृ.सं. २५६) । थुकी नं भीम शम्शेरं पद्म शम्शेरयात न्हापांनिसें सह मयाः धयागु खनेदु । पद्म शम्शेरयात थः अबु भीम शम्शेर ‘श्री ३ महाराज’ जुयाः छुं फाइदा मदुगु जक मखु ‘श्री ३’ जूकुन्हुनिसें झन् हेला, अपमान, असमानताया यक्व हलाहल सेवन यानाः पचे यानाच्वने माःगु खः । यक्व हेलापूर्वक ई छ्यानाच्वने माःगु खः । भीम शम्शेरं पद्म शम्शेरयात अबु नापलाये माःसां हुकुम प्रमाङ्गी कयाः जक नापलाये दइगु यानातःगु खः । थ्याःम्ह काय पद्म शम्शेरयात परचक्रीया हे व्यवहार याःगु खः । भीम शम्शेर न्हापांनिसें मथ्याःपिं कायपिंपाखे लिना जूम्ह खः । श्री ३ महाराज जुसेंलि थुकिं झन् प्रत्यक्ष रुप काःगु खः । छाय्धाःसा राणा शासनया श्री ३ महाराज सर्वशक्तिमान खः । वयागु अधिनायक ज्याय् सुनानं विरोध यायेगु धयागु कानून निषेधित खः । थ्व हे सर्वशक्तिमानया फलस्वरुप भीम शम्शेरं थः श्री ३ महाराज जूकुन्हु हे थः मथ्याःपिं कायपिं हिरण्य शम्शेर, राम शम्शेरपिंत रोलय् दुकयाः क्यंगु खः । थुकिया नापं हिरण्य शम्शेर व राम शम्शेरया कायपिं सुवर्ण शम्शेर, महावीर शम्शेर व सत्य शम्शेरपिंत नं रोलय् दुकया क्यन धाःसा मथ्याःम्ह कलाः सीता महारानीयात श्री ३ बडामहारानी घोषणा याःगु खः । भीम शम्शेरं थथे मथ्याःपिं काय छय्पिंत रोलय् दुकासेलिं उगु ईया रोलवाला राणातय् दथुइया ए क्लास वर्गया सतहलय् साप हलचल वःगु खनेदु । छाय्धाःसा म्हिगः तक थःयात जंगी सलाम यानाच्वंम्हेसित थःम्हं सलाम याये माःगु अवस्था वःगु खनेदु । थ्व विषययात कयाः नाटककार बालकृष्ण समं थुकथं उल्लेख याःगु खनेदु, ‘रोलमा धेरै खलल भयो । तलका माथि पुगे माथिका तल झरे । जाडो महिना थियो, तर धेरै जनाको अनुहार रातापिरा देखिन्थे । त्यहाँ कानेखुसी चल्न थाल्यो । अब कसरी बबर शम्शेर र बहादुर शम्शेरले हिरण्य शम्शेरलाई मानेर सलाम गर्दछन्, त्यो हेर्नु पर्दछ’ (मेरो कविताको आरधन, सम, २०२९, पृ.सं. १००) । भीम शम्शेरं थःगु श्री ३ या इलय् थ्याःपिं राणा धाक्वसित रोलं पदच्यूत यानाः निष्काशन यायेत स्वःगु धाइ । विशेष यानाः थथे निष्काशन जुद्ध शम्शेरयात यायेत स्वःगु खनेदु (जबरा २०४७–१९५) ।"
https://nepalbhasatimes.com/24679,साहित्य,  ,भौचिया निसाफ,"मचा बाखँ                                                          छम्ह बाचखुं सिमाय् स्वः दयेकाः आनन्दं च्वनेगु यानाच्वंगु दु। छम्हु व नयेत्वनेगु चक्करय् अन्न बाली बांलाक सयाच्वंगु बुँइ थ्यंकःवन । अन मोजं नये त्वने खंबलय् व साप लय्ताल । अप्वः लय्लय्ताःबलय् वया बहनी थःगु स्वलय् लिहां वनेमानि धयागु हे ल्वःमन । वं अनयः च्वनाः न्ह्याइपुक न्हि छ्यानाच्वन । थुखेर सनिलय् छम्ह खराचा उगु सिमा दुथाय् वल, गन बाचखुंया स्वः दुगु खः । सिमा छतिं हे तजाः मजू । अथे जूबलय् खराचां उगु स्वलय् स्वःबलय् स्वः खालि जुयाच्वंगु खन । स्वः न्याक्क हे तःधं । अथे जूबलय् खराचा छम्ह ला अन याउँक हे न्ह्यं । वयात थ्व दयेकातःगु स्वः साप हे यल, अले अन हे च्वनेगु क्वःछित । छुं न्हि लिपा बाचखुं मोजं नयाः थपाय् ग्वारा जुइक ल्ह्वनावल । वयात थःगु स्वः लुमनावल । व लिहां वल । अन थ्यंकाः वं खन, वयागु स्वलय् ला खराचा धकासा आनन्दं च्वनाच्वन । वयात तं वल । वं खराचित धाल, ‘खुँ बेइमान ! जि मदुतलें जिगु छेँय् दुहां वया का मखुला ? का पिहाँ हुँ, कर्पिनि छेँय् च्वनेत मछा नं मजूला छ ?’ खराचां छुं मखुथें लिस बिल, ‘गनया छंगु छेँ ? गुगुपति छंगु छेँ ? थ्व ला जिगु छेँ का । वें जुल ला छ ? अरे तुंथि, पुखू, अथवा सिमा छक्वः त्वःता सुं वन धाःसा वं थःगु हक नं त्वःफिकी । थन ला गबलय् तक जि दु, व थःगु हे छेँ जुइ । लिपा उकी न्ह्याम्ह नं च्वनेफइ । आःयात थ्व जिगु हे छेँ खः । म्वाःसां म्वाःसां जि नाप हाः वयाच्वने मते ।’ थ्व खँ न्यनाः बाचखुंचा धाल, ‘थथे बहस यानाँच्वनां छुं नं दइमखु। सुं छम्ह पण्डितयाथाय् वने नु। वं सुयागु पक्षय् फैसला बी वयात हे थ्व छेँ दइ ।’ उगु सिमाया लिक्कं खुसि न्ह्यानाच्वंगु दु। अन छम्ह दांग्राम्ह भौ च्वनाच्वंगु दु। वं छुं धर्मपाठ यानाच्वंम्ह थें खनेदु। अथे ला भौ धयाम्ह खराचा व चखुं निम्हस्यां नं जन्मजात शत्रु हे खः । तर अन मेपिं सुं मदु। अथे जूबलय् इपिं निम्हेसिनं नं वयाथाय् हे वना न्याय फ्वंवनेगु पाय्छि तायेकल । इपिं तीजक भौया न्ह्यःने वन अले थःपिनिगु समस्या कन । इमिसं धाल, ‘जिमीसं थःपिनि समस्या ला कने धुन । आः थुकिया समाधान छु ख, व छिं धयादी माल । गुम्ह सत्य खः वयात व स्वः बियादी माल, अले गुम्ह असत्य खः वयात छिं नयादी माल ।’ “अहो ! थ्व छिमिसं छु खँ ल्हानागु? हिंसा थेंज्याःगु पाप मेगु मदु थ्व संसारय् । मेपिंत स्याइम्ह थ हे नाकय् वनी । जिं छिमित न्याय निसाफ ला ग्वाहालि याये, तर फताहायात नयेगु खँ धाःसा जिगु पाखें जुइमखु। जिं छता खँ छिमित न्हाय् पनय् धाये मास्ति वः, भचा लिक्क वा सा ।” खराचा व चखुंचा निम्हं आ फैसला बांलाक जुइगु जुल धका लय्ताल । अले वयागु लिक्क वन । अले ला छु मानि ? लिक्क वःम्ह खराचित पञ्जां क्वातुक ज्वन, अले चखुंचित म्हुतुं वांन्यात । निम्हेसितं छक्वलं हे सिधयेकाबिल । थः शत्रु खः धकाः म्हसीक म्हसीक नं वयात हे पत्या यानाबिउबलय् चखुंचा व खराचा निम्हसिगुं ज्यान वन । धाथें खः शत्रुत नाप छक्वय् तापाक च्वनेगु हे भिं जुइ ।"
https://nepalbhasatimes.com/10715,साहित्य,११३८ दिल्लागा आमै,उमेर ८४या दुर्गालाल,"वंगु बुधवाः वय्कः ८४ क्यन । वय्कः अर्थात झी जनकवि दुर्गालाल श्रेष्ठ । थःगु नां च्वइबलय् ताःहाकः विशेषण घाका हइगु नं वय्कःयात मयः । झी दुर्गालाल जक । बस् । खतुं ८४ थ्यंगु ला वय्कःया उमेर हे जक खः । वय्कः मखुनि । वय्कः ला आः तकं अन हे तिनि गन उमेरया ल्याःचाः तयेगु ज्या जुइ मखु । अथे ला कवितय्गु उमेर हे गन दइ धकाः ।                                                         कवितय्गु ला बढे जुइगु धइगु उमिगु कृति जक खः, उमेर मखु । दुर्गालालया नं कृति हे जक बढे जुयाच्वंगु खः । उमेर दिनाच्वंगु ला ताः हे दयेधुंकल । अथे छाय्धाःसां उमेर ८४ थ्यंसां वय्कःया च्वसां धाःसा ८४ यात गनं हे चिउताः तः थें मच्वं । आः तक नं छन्हु हे अज्याःगु न्हि मदु जुइ, गुकुन्हु दुर्गालालं मच्वःगु खइ । च्वयाच्वंगु दु, च्वयाच्वंगु दु । वय्कलं च्वःगु गबलें काय सुमनं ल्ह्यया काइ । गबलें म्ह्याय् सुचितां च्वया काइ । अथे च्वयातःगु जक छथाय् तयेगु खःसां आः तक स्वंगू दर्जन ला सफू हे खात खइ । उकी नेवाः भाय् नं दुथ्याः, खस नेपाली नं दुथ्याः । वय्कलं च्वयादीगु कविता फुक्क सुमन व सुचितां टाइप यानाः प्रिन्ट पिकाइ । अले सुमनं उकियात सफूया रुप बियाः बाइण्डिङ छगू नं याना बी । बाइण्डिङ लिपा व सफू हे थें च्वनी । अज्याःगु सफूत हे आः करिब ३५ गू ति खायेधुंकल जुइमाः । पिकाइपिं सुं दुसा तुरुन्त हे तयार ।नेपालभाषा साहित्य अज्याःपिनिगु ख्यः खः गन पत्रिकाय् छापे याकेत कविता छपु जक फ्वंसां लछि लिपा तिनि ल्हातय् लाइ । गबलें ला व नं मलायेफु । रचनाया स्टक तइपिं रचनाधर्मीत मदु हे धाःसां जिउ । प्रकाशक सम्पादकतय्सं घ्वात्तुमघ्वायेकं उत्पादन हे मजुइगु रचना कारखाना खः नेपालभाषाया साहित्य ख्यः । थज्याःगु ख्यलय् छम्ह दुर्गालाल दु, गुम्ह थौंया मितिइ तक नं ३५–३५ गू सफू स्टकय् तयाः साधनाय् लीन जुयाच्वन । अज्याःम्ह अघोरी कवियात उमेर ८४ थ्यनं छु, २४ थ्यनं छु ? छुं दँ दत, वय्कः थँबहीया थःगु छेँय् च्वनामदीगु । छेँ मिं नयाः च्वने मजीवं न्हूगु दनेत पूवंक हे थुना छ्वत । वयांलि वय्कःया बाय् कविया नुगः थें छथासं मेथाय् हिलाच्वंगु दु । गबलें तःधीम्ह काय सुमनलिसे भुइजःसिइ । गबलें चीधीम्ह काय सुरजलिसे बाफलय् । गबलें म्ह्याय् सुचितालिसे किपुली । मस्तय् अभिभावकत्व ग्रहण यायेत वय्कः गबलें काय व गबलें म्ह्याय्या छेँय् बाय् हिउ झायाच्वनादी । प्रकाशक सम्पादकतय्सं घ्वात्तुमघ्वायेकं उत्पादन हे मजुइगु रचना कारखाना खः नेपालभाषाया साहित्य ख्यः । थज्याःगु ख्यलय् छम्ह दुर्गालाल दु, गुम्ह थौंया मितिइ तक नं ३५–३५ गू सफू स्टकय् तयाः साधनाय् लीन जुयाच्वन तर बाय् न्ह्याथाय् लाःसां वय्कः लिसे निता खँ धाःसा सदां नापं हे दयाच्वनी– छता कविता, मेता जहान पूर्णदेवी । दुर्गालालयात जनकवि जनतां दयेकूगु खःसा पूर्ण कवि पूर्णदेवीं दयेकूगु खः । जीवनया अतिकं अभावग्रस्त ई व संघर्षया अतिकं जोखिम घडीइ नं पूर्णदेवीं क्यंगु वहे धैर्य व हःपाःया लिच्वः खः थौंया अखण्डित पूर्ण कवि दुर्गालाल श्रेष्ठ । सकलें कविपिं सिद्धिदास जुइ फइ मखु, अले सकलें कविपिनि जहान पूर्णदेवी नं जुइ फइ । थौं दुर्गालालं ८४ या वैंशय् तकं कलम ज्वने फयाच्वंगुया छुं रहस्य गनं दुसा व पूर्णदेवीयाके हे सुलाच्वंगु दयेमाः । दुर्गालाल लँय् जुइबलय् वय्कलं छपु तुतां ज्वना जूगु सकस्यां खनी । तर छेँय् च्वनीबलय् बः कया जुइगु तुतां धाःसा शायद हे जक मनूतय्सं खंगु दयेमाः । पूर्णदेवी थौं थः हे बःबः कयाः न्यासि जुइमाःगु अवस्थाय् थ्यनेधुंकाः नं दुर्गालालया तुतां जुइगु धाःसा त्वःतूगु मदुनि ।थ्व ८४ या वैंशं दुर्गालालयात थौं तकं थी मफुसां वय्कःया शरीरयात धाःसा थःगु कब्जाय् कयावं यंकूगु अनुभव वय्कःया जुइ । खँ ल्हायेबलय् बांलाक ताये मदु, इयरफोन तयेमाः । ल्हाः तसकं खानाः न्हापा थें मोति ज्वरागु आखः च्वये मफु । छक्वः हीमीचायाः वय्कलं धया नं दी, ‘आः जिगु न्हाय्पनय् न्हाय्पं मदु, ल्हातय् ल्हाः नं मदु । मसिउ, जि मनू वना हे छ्वयेधुंकूम्ह खः लाकि छु हां ?’उलि जक मखु, थौंकन्हय् वय्कः द्यनीबलय् न्ह्यः नं मदु । चान्हय् द्यनाच्वँच्वं हे आकाझाकां तुति कथिं दायाः वाथाक्क न्ह्यलं चाइ । वयां लिपा वय्कः द्यने फइ मखु । वय्कःयात थनाः न्ह्यः थः माःथाय् वनेधुंकी । चान्हसिया सुनसान ब्यः । अले क्वथाय् दनाच्वंम्ह थः याकःचा । सखे व एकान्तय् याकःचा दनाः वय्कलं बिचाः यानादीगु जुइ, ‘मेगु ला छु खँ, आः ला जिगु न्ह्यः तकं जिलिसे मदु ।’ न्ह्यः थःके मदु । अय्नं द्यने ला माल । तर तुतिं वय्कःयात थ्यने बी मखु । उकिं तुतिया व स्याःचाः ल्वःमंकेत वय्कलं मेगु खँ लुमंकेत स्वइ । छुं छुं लुमनी । लुमंगु च्वइ । च्वःलिसे हानं लुमनी । हानं च्वइ । अथे लुमंकेगु–च्वयेगु, अले च्वयेगु–लुमंकेगु कासा म्हितुम्हितुं न्ह्यलं वय्कःयात सालुगु गाच्वं फायेका वनी । चान्हय् वयक्लं गुलि नं च्वयादीगु खः, सुथय् व कविता जुयाच्वनी ।‘थौंकन्हय् च्वयेगु धइगु हे थय् यानाः का ।’ थःगु लेखन बारे वय्कलं कनादी । वय्कःया स्टकय् लानाच्वंगु ३५ गू सफुली गुलि नं कविता दुथ्याः, उकिया अप्वः ब्व थथे हे यानाः चान्हय् जन्म जूपिं खः ।च्वयातःगु कविता गुलिं पिहां वयेगु लँपुइ दु, गुलिं अनुवादया झ्वलय् दु । वय्कलं च्वयादीगु खस नेपाली भाय्या खुगू मचा सफू आः याकनं पिहां वयेगु तयारीपाखे दु । उकिया चित्रांकन व डिजायनया ज्या नकतिनि क्वचाल । छुं ई न्ह्यः तिनि ल्याय्म्हपिं चित्रकारतय् छगू पुचलं वय्कःया ‘चिनियाम्ह किसिचा’ सफुली दुथ्याःगु कवितातय्त चित्रय् अनुवाद यानाः पिथन । छपु कविताया छगू सफू । व नं रंगीन चित्र सहित । थौंकन्हय् न्हू पुस्ताया ल्याय्म्हतय्के दना वःगु थ्व उर्जाशीलता खनाः वय्कः अजूचाः । ‘चिनियाम्ह किसिचा’ या अंग्रेजी अनुवाद नं नकतिनि क्वचाल । च्वमि कमल तुलाधरं उकियात अंग्रेजीं हीकादीगु खः । ‘चिनियाम्ह किसिचा’ नेपालभाषाय् सर्वाधिक प्रकाशन जूगु साहित्यिक सफू खः । थुकिया न्हापांगु प्रकाशन जूगु नं करिब ६५ दँ हे दइन । अबले दुर्गालाल कन्यामन्दिर स्कूलय् आखः ब्वंकादीगु । स्कूलया मस्तय्त म्येँ स्यने थें ब्ल्याक बोर्डय् जक च्वयातःगु कविता मुना उगु सफू पिहां वःगु खः । कन्यामन्दिरया प्रधानाध्यापक केदारनाथ न्यौपानें उगु सफूया न्हापांगु प्रकाशन यानादीगु जुयाच्वन । थ्वहे झ्वलय् छगू मेगु महत्वपूर्ण सफू नं पिहां वयेत्यंगु दु । थ्व धाःसा वय्कलं च्वयादीगु सफू मखु । वय्कःया बारे च्वयातःगु सफू खः । वय्कःया जीवनीया संक्षिप्त विवरण । च्वमि आर. मानन्धरं थ्व सफू च्वयादीगु खः । थुकी दुर्गालालया बाखं दुर्गालालया हे भासं न्ववाकातःगु दु । उकिं सफूया नां नं अज्याःगु हे दु – कविया बाखं, कविया भासं । तर थ्व मेमेगु थें केवल ‘सफू’ जक जुयाः पिदनेत्यंगु सफू धाःसा मखु । थ्व मुक्कं सचित्र जुयाः पिदनी । कफि टेबुल बुक साइजय् । दुर्गालाललिसे सम्बन्धित आपालं तस्बीरं जायाच्वंगु थ्व सफू पिदनेमाःगु ला वय्कःया ८४ दँ बुन्हि कुन्हु हे खः । तर आः थ्वहे लसताय् जुइगु छगू मेगु हे बिस्कं व फरक ढंगया ज्याझ्वः यानाः सफू पित बीगु तयारी जुयाच्वंगु न्यनेदु । दुर्गालालयात म्हसियाः नं झीसं मसियाच्वंगु आपालं घटना थ्व सफुलिं उजागर याइ । चिनियाँ भासं दुर्गालाल जनकवि दुर्गालाल श्रेष्ठया छगू सफू छुं ई न्ह्यः तिनि चिनियाँ भासं अनुवाद जुयाः पिहां वल । वय्कः अमेरिका झाःबलय् अन हे च्वनाः च्वयादीगु कविता मुना ‘अलि अलि टेक्सस’ यात हे आः भाय् हिलाः चिनियाँ भासं पिथंगु खः । चिनियाँ भासं थ्व सफूया नां जूगु दु – तचौ फुथी ची । अर्थात टेक्ससया बोधि मुना । मूल शीर्षक स्वयां थ्व शीर्षक तसकं पाः । अनुवादक भाजु जीचन लीं ‘अलि अलि टेक्सस’ या अंग्रेजी अनुवाद ‘अ ड्रप अफ टेक्सस’ ब्वनेधुंकाः मनय् छु लुइकादीगु खः, वहे कथं सफूया शीर्षक जूवंगु जुयाच्वन । जीचन थः हे छम्ह चिनियाँ साहित्यया नांजाःम्ह कवि खः । थ्व चिनियाँ सफूया छगू मेगु विशेषता छु धायेबलय् थुकिया हरेक पानाय् चिनियाँ अनुवाद नापनापं चिनियाँ लिपिया क्यालिग्राफी नं दुथ्यानाच्वंगु दु । लिपियात हे मन्त्र थें चित्र दयेकाः न्ह्यब्वयातःगुलिं सफूया पाना पाना हे ल्वःवनापुसे च्वं ।नेपालभाषां च्वयातःगु धर्मरत्न यमिया खण्डकाव्य ‘सँदेय्या लिसः’ यात छुं दँ न्ह्यः दुर्गालालं खस नेपालीं अनुवाद यानादीगु खः । वय्कःया वहे खस नेपाली अनुवादया लिधंसाय् ‘सँदेय्या लिसः’ नं चिनियाँ भाय्, अंग्रेजी भाय् व तिब्बती भासं अनुवाद जुयाः पिहां वयेधुंकल । आः वहे सफू रुसी नं भासं अनुवाद जुयाच्वंगु दु । ‘सँदेय्या लिसः’ या खस नेपाली अनुवाद ‘ल्हासा बोल्छे’ यात समिक्षकतय्सं लक्ष्मीप्रसाद देवकोटाया ‘मुनामदन’ लिसे तुलना यानाः स्वयेगु याः ।"
https://nepalbhasatimes.com/11203,साहित्य,११३८ गुँलाथ्व द्वादशी ,नातिवज्रया क्वथाय् ‘छचा जक’,"थीथी विधाय् निरन्तर च्वसा न्ह्याकादीम्ह वरिष्ठ साहित्यकार गोविन्द गिरी प्रेरणाया लघु उपन्यास ‘छचा जक’ म्हिगः नेपालभाषाया साहित्यकार नातिवज्र वज्राचार्यं थःगु हे छेँ असं दगुबहालय् पितब्वज्या यानादिल।                                                         सिर्जना अभियान भक्तपुरया ग्वसालय् पितब्वज्या जूगु उगु सफू ‘मात्र एकरात’ यात उपन्यासकार शशिकला मानन्धरं नेपालभाषां अनुवाद यानादीगु खः । उगु कृति अंग्रेजी व हिन्दी भासं नं भाय् हिले धुंकूगु दु । नुगःखँ तयेगु झ्वलय् मूपाहां बज्राचार्यं थःगु स्वास्थ्य स्वास्थ्यस्थिति बांमलानाच्वंसां नं विदेश च्वनाच्वंम्ह साहित्यकार गिरीं अतिकं हनाबना तसें थुगु ह्वःताः चूलाकादीगुलिं वय्कःयात सुभाय् व भिंतुना बियादिल । लसकुस न्वचु तयादिसें बाखं च्वमि ध्रुव मधिकःमिं न्ह्याकादीगु उगु ज्याझ्वलय् साहित्यकारपिं किशोर पहाडी, शङ्कर भारती, प्रमिला बज्राचार्य, राजेन्द्र रञ्जित, अमिर मैंया रञ्जित, बिजय रत्न असंबरे, नःलि बज्राचार्य, नरेश वीर शाक्य, सुगतरत्न सिन्दुराकार, लुजः बज्राचार्य, गजेन्द्र गिरीलगायत व्यक्तिपिंसं ब्वति कयादीगु खः ।"
https://nepalbhasatimes.com/28687,साहित्य,११४० सिल्लाथ्व चतुर्दशी,हारांम्ह किसि,"छक्वःया खँ खः, छगू घना जंगलय् छम्ह किसिं साप हे उत्पात मचे यानाच्वन । वयाके थः तसकं बल्लाः धयागु घमण्ड दु। अथे जुयाः वं सुयातं हे ल्याखय् मतः ।                                                         छमा सिमाय् छज्वः चखुंचात च्वनाच्वंगु दु। माचखुं नं थःगु ख्येँचय् कुकु च्वनाः यइपुसे च्वंपिं मस्त पिहां वइगु न्ह्यइपुगु म्हगस खंकाच्वंगु दु। छन्हु व हारांम्ह किसि ततःसकं ‘क्वं..क्वं…’ हालाः थःगु न्ह्यःने लाःगु सिमा क्वःथलाः कचा त्वःथुलाः इमिथाय्पाखे हे न्ह्याःवल । स्वस्वं हे वं चखुंचातय्गु स्वः दुगु सिमा नं क्वःथलाबिल । स्वः बँय् कुतुं वल । ख्यें तज्यात । अले किसि उकिया द्यःनेहे पलाः तयाः न्ह्याःवन । माचखुं बाचखुं निम्हं चिल्लाय् चिल्लाय् दनाः हालाच्वन । तर छु याये ? इमिसं यायेफुगु छुं मखु। किसि वने धुंकाः माचखुं छाति दातां ख्वल । उबलय् लाक हे अन सिँक्वाःझंगः थ्यंकःवल । व चखुंया सतीम्ह पासा खः । सिँक्वाःझंगलं वयाके छाय ख्वयागु धकाः न्यंबलय् वं थःगु बाखं दक्वं कन । सिँक्वाझंगलं धाल, ‘थथे यानाः नुगः मछिंका जक च्वनां छुं जुइमखु। व मभिंम्ह किसियात थासय् महसें जि हे मजिल ।’ चखुंचां ख्वाः खिउँक तयाः धाल, ‘झी थेंज्याःपिं चिचिधिकःपिं जीवनय्के व अपाय्मछि धिकःम्ह किसिलिसे गथे यानाः टक्कर कायेफइ ?’ सिँक्वाःझंगलं धाल, ‘झी सकलें जानाः बुद्धि छ्यलेफत धाःसा मफयेमाःगु छु दु?’ ‘अय्सा छु यायेगु ले झीसं ?’ चखुंचां न्यन । ‘जि भम्बः पासा छम्ह दु। झीसं वयाके सल्हा कायेमाली ।’ चखुं व सिँक्वाःझंगलं भम्बः नापलाःवन । भम्बलं धाल, ‘थ्व ला तसकं बांमलाःगु जुल । जि ब्यांचा छम्ह पासा दु, नु वयाके हे ग्वाहालि काःवने ।’ आः इपिं स्वम्हं उगु पुखू सिथय् वन, गन ब्यां च्वनेगु यानाच्वंगु खः । भम्बलं वयात दक्वं समस्या कन । ब्यांचां धाल, ‘छिकपिं धैर्य तयाः थन हे जितः पियाच्वनादिसँ । जि लखय् कुहां वनाः छक्वः बिचाः याये ।’ थुलि धयाः ब्यां लखय् तिंन्हुयाःवन । बाघौ लिपा व लखं थहां वयेवं मुसुक न्हिलाः धाल, ‘पासापिं ! व ज्यानमरा किसियात सिधयेकेगु निंतिं जिगु न्ह्यपुइ छगू उपाय लुयावःगु दु। उकी झी सकलें जायेमाः ।’ ब्यांचां थःगु ग्वसाः कंबलय् सकलें लय्ताल । थ्व ज्याय् सुनां छु छु यायेमाः धयागु खँ नं ब्यांचां इपिं सकसितं ध्वाथुइकल । भचा जायेका व हारांम्ह किसि अनं भचा तापाकं निसें हे तोडफोडा यायां प्वाः त्यंक चुलि वःगु सिमाकचा ननं न्यासि चाचां वयाच्वन । न्हापांगु ज्या भम्बःयागु जुल । वं किसिया न्हाय्पनय् वनाः मधुर राग न्यंकल । राग न्यंबलय् किसियात आनन्द वल । वं मिखा तिस्सिनाः छ्यं संकाच्वन । थुबलय् हे सिँक्वाःझंगलं थःगु ज्या क्यन । मुलु थें च्वामुगु त्वाथं वं किसिया निगलं मिखाय् क्वानाबिल । किसिया मिखा तज्यात । व कां जुयाः वाथावाथा कनाः उखें थुखें ब्वाँय् जुल । ई बिनावलिसे किसिया तं तच्वयावल । मिखां खंके मफुबलय् वया म्ह उखेथुखे मदयेक हात । स्यानाः व ‘क्वं… क्वं…’ हाल । चखुंचां ब्यांयात धाल, ‘दाइ, छितः यक्व यक्व सुभाय् । छिं जितः थपाय्धंगु ग्वाहालि यानादिल ।’ ब्यांचां धाल, ‘छाय् सुभाय् बीमाःगु? पासा हे पासायात ज्या वइगु ला खः नि ।’ छता ला मिखाय् हिइसेच्वनाच्वंगु दु, उकिसनं न्यनां न्यने मजिइक ‘क्वं… क्वं…’ हाःबलय् किसिया कथु गन । वयात तसकं प्याःचायावल । आः वं छता हे चीज जक मालाच्वंगु दु – व खः लः । ब्यांचां थःथिति व पासापिंत छथासं मुंकल, अले इमित फुक्कसित भचा तापाक च्वंगु तगाःगु गाः छगाःया सिथय् च्वनाः ‘त्वार्र… त्वार्र..’ हा धकाः धाल । दक्वं ब्यांयात न्यनां न्यने मजीक ‘त्वार्र…त्वार्र…’ हालाच्वन । ब्यांचात हाःगु सः तायाः किसिया न्हाय्पं तिंस्वात । वं ब्यांचा धइपिं लः दुथाय् च्वनाः हाली धयागु खँ सिउ । व उगु हे दिशाय् न्ह्याःवन । ब्यांचात झन्झन् ततःसलं हाल । प्याःचाःम्ह किसि नं झन् तसकं ब्वाँय् वन । किसि गाःया न्ह्यःने थ्यनीथे च्वंबलय् ब्यांचात झन गःपः हे चब्बुइ थें च्वंक हाल । किसि न्ह्याःवन । अले भराय्ग्वःगु ल्वहं थें व गालय् कुतं वन । व अन हे सित । थुकथं अहंकारी किसियागु अन्त जुल ।  "
https://nepalbhasatimes.com/11818,साहित्य,११३८ गुँलागा चर्हे,च्यागू सफू छक्वलं,"वरिष्ठ बाखं च्वमि मय्जु प्रकाश प्रधानाङ्गया कृति व व्यक्तित्वलिसे सम्बन्धित खुगू सफूया लिसें च्यागू सफू पिदन । भिक्षु सुदर्शन लुमन्ति पुचलं वंगु भदौ ९ गते च्यागुलिं सफूया छक्वलं विमोचन याःगु खः । पाहाँपिं सत्यमोहन जोशी, दुर्गालाल श्रेष्ठ, लक्ष्मण राजवंशी, बिजय सुब्बा, रेवती राजभण्डारी, भिक्षु ज्ञानपूर्णिक, सुवर्ण शाक्य व तेजेश्वर बाबु ग्वंगलं थुपिं सफूत विमोचन यानादीगु खः ।                                                         ज्याझ्वलय् भिक्षु सुदर्शन स्मृति ग्रन्थ, मस्याङ् पाः (बाखं मुना), मांया पौ काययात (पत्र साहित्य), प्रकाश प्रधानाङ्गया जीवनया जः (जीवनी), कलाकार (एकांकी नाटक अनुवाद), पुष्पलता श्रेष्ठका कृतिहरू (अनुवाद), नेपालका नारी साहित्यकारका कथाहरू (बाखं मुना), लिलाको सातौं ऋतु (कविता मुना) विमोचन जूगु खः । साहित्यकार प्रधानाङ्गं भिक्षु सुदर्शनया हे हःपालय् च्वयेगु सुरु यानादीगु खः । उकिं वसपोलया स्मृति ग्रन्थ वय्कलं हे च्वयाः पिथनादीगु खः । अथेहे ‘मस्याङ्पा’ वि.सं. २०२० य् पिदनेधुंकूगु मय्जु प्रधानाङ्गया बाखं मुनाया न्हूगु संस्करण खःसा ‘मांया पौ काययात’ वय्कलं थः काययात च्वयादीगु पौया संकलन खः । अथेहे ‘प्रकाश प्रधानाङ्गया जीवनया जः’ वय्कःया हे जीवनी खःसा कलाकार वय्कलं च्वयादीगु एकांकी नाटक मुना खः । मय्जु प्रधानाङ्ग नेवाःभासं एकांकी नाटक च्वयादीम्ह न्हापांम्ह मिसा च्वमि नं खः । ‘नेपालका नारी साहित्यकारका कथाहरू’ वय्कःया लिसें न्याम्ह मिसा बाखंच्वमिपिनि बाखं मुना खः ।"
https://nepalbhasatimes.com/29630,साहित्य,११४० चिल्लागा द्वादशी ,धुँयात बुकेगु ल्वाभः,विश्वयात हे मसां यानाछ्वयेगु तातुनाः फय् सिबय् नं बेटोडं सः सिबय् नं याकनं न्यंकभनं हे न्यना वयाच्वन जंगलं पिहांवःपिं धुँत ।                                                         रक्तबीज हे अजूचायेक जंगलया सिमात सिबय् नं यक्व अणु अणुइ विभाजित जुजुं वयाच्वन धुँत । सदिं निसें पित्याःम्ह थें च्वंक म्हुतु वांखानाः ल्ययाः ल्ययाः मनूत नुं वयाच्वन धुँत । सावधान मनूत सावधान धुं लाफः पी धुंकाः क्वारेन्टाइनय् च्वनेगु धयागु थुइकि व मृत्यु सिबय् नं भयावह । मृत्यु वइगु पीरय् मृत्यु पियाच्वनेगुया पीडा अहो ! …………………………….। व महामृत्यु क्वारेन्टाइनय् च्वंम्हेसिया जक मखु क्वारेन्टाइनय् मच्वंपिं वया जःपिनिगु नं जुइ । उकें सावधान जु आः हे सावधान ! सतर्कता हे थपाले धुँयात बुकाछ्वयेगु बल्लाःगु ल्वाभः खः । ११४० चिल्लागा ८
https://nepalbhasatimes.com/34763,साहित्य,११४० अनलाथ्व त्रयोदशी ,छन्दबद्ध चिनाखँ स्यनेज्या क्वचाल,"येँ – हलिं नेवाः गुथिया ग्वसालय् छवा:यंकं जूगु छन्दबद्ध चिनाखँ प्रशिक्षण ज्याझ्वः क्वचाःगु दु । वंगु भदौ १९ गतेनिसें २५ गते तक जुमपाखें छवा:यंकं छन्दबद्ध चिनाखँ प्रशिक्षण ज्याझ्वः जूगु खः । प्रशिक्षण ज्याझ्वलय् लोककवि राजभाई जकःमिं तालिम बियादीगु खः ।                                                         शनिवाः असोज १० गते छगू औपचारिक ज्याझ्वःया दथुइ प्रशिक्षण ज्याझ्वः समापन जूगु खः । हलिं नेवाः गुथिया संरक्षक शान्त प्रकाश श्रेष्ठया नायःसुइ जूगु समापन ज्याझ्वलय् जनकवि दुर्गालाल श्रेष्ठ मूपाहां व विशेषपाहां कथं  थौंकन्हय् रुसय् च्वनादीम्ह बरिष्ठ साहित्यकार कृष्णप्रकाश श्रेष्ठं ब्वति कयादीगु खः । उगु तालिमय् अमेरिका, भारत, जापान, इजरायल, इङल्याण्ड लगायत नीन्ह्यम्हसिनं सक्रिय रुपं ब्वति कयादीगु खः । अथेहे समापन ज्याझ्वलय् प्रशिक्षक राजभाई जकःमिया अप्रकाशित सफू ‘पुर्खाया पलाः ख्वायॅं’ दुने दुथ्यानाच्वंगु २७ म्ह नेवाः महारथि पुर्खापिनिगु व्यक्तित्व पिब्वयेगु कथंया नीन्हय्पु चिनाखँ प्रशिक्षार्थीतय्सं छन्दबद्ध रुपं छपु-छपु न्यंकादीगु खः । ज्याझ्वलय् विशेषपाहां साहित्यकार श्रेष्ठं प्रशिक्षक जकःमिया उगु सफूयात रुसी भाषां अनुवाद यानाः पिकायेगु बचं बियादीगु खः । ज्याझ्वलय् न्वंवासें प्रशिक्षक जकःमिं छन्द शास्त्र धइगु समाजया शास्त्रीय शक्ति खः धयादिसें न्हू पुस्तायात हस्तान्तरण यायेगु ज्या जूगु अले थुगु अभियानयात मदिक्क न्ह्याका वनेगु खँ कनादिल ।"
https://nepalbhasatimes.com/29556,साहित्य,११४० चिल्लागा अष्टमी,पुष्पराजया याकः चिबाखं मुँज्या,यल – नेवाः न्ह्यलुवालिसें साहित्यकार डा. पुष्पराज राजकर्णिकारया याकः चिबाखं मुँज्या वंगु शनिवाः जुल । सः छगू फरक अभिव्यक्तिया ग्वसालय् वय् कःया याकः चिबाखं मुँज्या जूगु खः ।                                                         संस्थापाखें लाया न्हापांगु शनिवाःपतिकं स्वम्ह स्रष्टायात ब्वनाः चिबाखं वाचन ज्याझ्वः न्ह्याका वयाच्वंगु खः । थुगुसी वंगु शनिवाः वय्कःया याकः चिबाखं वाचनया ज्याझ्वः जुल । ज्याझ्वलय् वय्कलं मुक्कं झिंन्यापु चिबाखं ब्वनाः न्यंकादीगु खः । संस्थाया दुजः नरेश अमात्यं लसकुस यानादीगु ज्याझ्वलय् मेम्ह दुजः कवि सुधीर ख्वबिं वय्कःयात मतिनाया चिं लःल्हानादीगु खःसा कवि मोक्षबहादुर अमात्यं सुकुन्दा लःल्हानादीगु खः । ज्याझ्वलय् वाचन जूगु चिबाखंयात कयाः नरसागर श्रेष्ठं समीक्षा यानादीगु खः । ज्याझ्वलय् याकः चिबाखं वाचन यानादीम्ह साहित्यकार राजकर्णिकार निम्हम्ह व्यक्तित्व खःसा थ्व स्वयां न्ह्यः नांजाःम्ह आख्यानकार मथुरा साय्मिया याकः चिबाखं वाचन याकेगु ज्या जूगु खः ।
https://nepalbhasatimes.com/35140,साहित्य,११४० अनलागा द्वादशी ,मल्लया नेपाली अनुवाद उपन्यास बजारय्,येँ (नेपालभाषा टाइम्स) – उपन्यासकार मल्ल के सुन्दरया नांजाःगु उपन्यास ‘व लँपु थ्व पलाः’ नेपाली अनुवाद पिहां वःगु दु । बुकहिल प्रकाशन पाखें ‘विमुक्ति’ नामं थ्व उपन्यास पिथँगु खः । उपन्यासया अनुवाद राजेन्द्र महर्जन व महेशराज महर्जनं यानादीगु खः । गंकि बसुन्धरा सिरपाः त्याकूगु थ्व उपन्यासय् छम्ह भिक्षुणी व माओवादी छापामार मिसाया माध्यमं झिदँया जनयुद्ध कालया मर्मान्त बाखं न्ह्यब्वयातःगु खँ बुकहिल प्रकाशनं पिथँगु विज्ञप्तिइ धयातःगु दु ।
https://nepalbhasatimes.com/29052,साहित्य,११४० सिल्लागा चर्हे,स्वम्ह न्या,"तःधंगु जलाशय छगू दु। अन लः नं तसकं तजायेक दु। अथे जूबलय् अन न्यातय्त तसकं यःगु नसा झ्याउ व मेमेगु चिचिमाःगु लखय् बुयावइगु मा बुया वयाच्वंगु दु। थज्याःगु थाय् न्यातय्त तसकं यइगु जुयाच्वन । अथे जुयाः अन यक्व हे न्यात च्वं वयाच्वंगु दु। ख्येँ थ्वयेत ला झन् दक्वं हे न्यात उगु जलाशयय् वइगु जुयाच्वन । उगु जलाशय मनूतय्सं काचाक खनी मखुगु थासय् लानाच्वंगु दु ।                                                         उगु हे जलाशयय् स्वम्ह न्यातय्गु छगू पुचः नं च्वनाच्वंगु दु। इमिगु स्वभाव धाःसा ज्वःमलाः । पिया नांयाम्ह न्या संकट वइगु लक्षण खनेदयेवं हे संकट ज्यंकेगु उपाय यायेमाः धयागु खँय् विश्वास याइम्ह खः । रिया धाःसा संकट वयेवं तिनि वपाखें बचे जुइगु कुतः यायेमाः धाइम्ह खः । चियाया बिचाः दु कि संकटयात पनेगु बाय् वपाखें बचे जुइगु धइगु म्वाःमदुगु खँ खः, भाग्यय् छु च्वयातःगु दु, व जुयां त्वःती । छन्हु सनिलय् माझित खुसिइ न्यालानाः छेँय् लिहां वनाच्वंगु जुयाच्वन । इमिगु जालय् तसकं कम जक न्या क्यनाच्वंगु दु। अथे जुयाः इपिं सकसियां ख्वाः खिउँ । थुबलय्ला क हे झाःया च्वंच्वं न्या नइपिं झंगःतय् बथां ब्वया वनाच्वंगु खन । सकसिगुं त्वाथय् न्या कताका हयातःगु दु। थ्व खनाः छम्हेसिनं अनुमान यात, ‘पासापिं झाःया लिउने खुसिलिसे स्वानाच्वंगु जलाशय दु थें च्वं, अले अन यक्व हे न्या दु थें च्वं ।’ माझित लय्लय् तायाः झाः चीकाः जलाशय दुथाय् वन । अन उमिसं यक्व हे न्या खन । छम्ह माझिं धाल, ‘आहा ! थन ला न्याया न्यां हे जायाच्वंगु दु। थौं तक झीसं ला सीके हे मफुगु जुयाच्वन ।’ मेम्हेसिनं धाल, ‘थन जाः तःसा ला यक्व हे न्या क्यनी का ।’ हानं मेम्हं धाल, ‘थौं द्यः खिउँया वयेधुंकल, म्हाःल । कन्हय् सुथय् वयाः जाल तयेमाली ।’ थुलि धयाः इपिं लिहां वनाछ्वत । माझितय् खँ ल्हाःगु स्वम्हं न्यां न्यनाच्वंगु जुयाच्वन । पिया न्यां धाल, ‘पासापिं, आः झी थन च्वने ग्यानापुल । ई दनिबलय् हे ज्यान बचे यायेगु उपाय यायेमाः । जि ला आः हे थ्व जलाशय त्वःताः धःया लँपुं खुसिइ वने त्यल । कन्हय् सुथय् माझित वयाः जाल तइबलय् जि ला यक्व हे तापाक थ्यने धुंकी ।’ रिन्यां धाल, ‘छ वने सा हुँ, जि ला वयेमखु। आतक थन खतरा वःगु हे गन दु धकाः झी अपाय्सकं ग्यायेत । जुइफु, थ्व संकट हे मवइ । इपिं माझितय् थन वयेगु कार्यक्रम हे रद्द जइफु। चान्हय् इमिगु जाल हे छुं त्यानाबीफु। इमिगु बस्ती हे मिं नयेफु। भुखाय् ब्वयाः इमिगु गां हे ध्वस्त जुइफु। चान्हय् किसिया स्वं पाय्धाः वा वयाः इमिगु गां हे चुइकायंकेफु। अथे जुयाः इपिं व हे वइ धकाः धाये फइमखु । इपिं व हे वल धाःसा उबलय् हे बिचाः याये । इमिसं जाल हे तःसां झी मक्यने नं फु।’ चिया न्यां भाग्यवादी खँ ल्हात, ‘बिसिउँ वनां छुं जुइगुवाला मदु। माझितय् वयेमाःगु दुसा वइ । झी जालय् क्यनेमाःगु दुसा क्यनी । भाग्यय् सीगु हे च्वयातःगु दुसा छु यायेफइ ?’ थुकथं पिया ला अनं वना हे छ्वत । रिया व चिया अन हे च्वनाच्वन । सुथ जुइवं माझित जाल ज्वनाः वल । जाल प्यनाः धमाधम न्या लात । रियां संकट वःगु खनेवं ज्यान बचे यायेगु उपाय बिचाः यात । वं थःगु न्ह्यपु चाःहिइकाच्वन । जःखः गनं सुलेथाय् दु ला धकाः बिचाः यात । ह्वः प्वाः गनं मदु। थुबलय् लाक हे वयात छम्ह पशु सिनाः तःन्हु न्ह्यवंनिसें हे उगु जलाशयय् ल्यहेँ पुयाच्वंगु लुमनावल । वं व लाश माःवन । लु नं लुल । लाश ध्वगी धुंकल । रिया व हे लाशया प्वाथय् दुहां वनाः पिहां वःबलय् वयागु म्ह छम्हं ध्वगी नवल । भचा जायेकाः रिया माझिया जालय् क्यन । माझिं जाल साल, अले उकी क्यंपिं न्यात जलाशयया सिथय् यंकाः भ्वपुइकल । मेपिं न्यात ला फाताफाता पुल । रिया छम्ह सीम्ह थें च्वंक सासः हे मल्हासे च्वनाच्वन । माझिं ध्वगी नवःगु न ताल, अले गुम्ह न्या ध्वगी नवःगु धकाः मालास्वःबलय् व सीम्ह थें च्वनाच्वंम्ह रियायात खन । कयाः नतुना स्वल अले थ्व ला सिनाः ध्वग्गीगु हे तःन्हु दयेधुंकल खनी धकाः लखय् तुं वांछ्वयाबिल । रिया थःगु बुद्धि छ्यलाः संकटं पिहां वयेत सफल जुल । लखय् लायेवं हे व सुललल क्वथ्यंक कुहां वनाः सुरक्षित थासय् थ्यंकःवन । चिया न्या नं मेम्ह माझिया जालय् क्यंगु जुयाच्वन । अले छगः टोकरिइ तयाबिउगु जुयाच्वन । भाग्यया भराेसाय् च्वनीम्ह चिया न्या उगु हे टोकरिइ मेमेपिं न्यात थें वाथावाथा कनाः सिनावन ।"
https://nepalbhasatimes.com/28858,साहित्य,११४० सिल्लागा सप्तमी,ह्वगंगु खल्ति,"अर्चना अनुप्रिया                                                          आलोक सुथंनिसें दिक्क चायाच्वंगु दु। सुथय् हे थौं सुं छम्हेसिनं वयागु बगली मारे यानाः ध्यबा स्वहायेकल । गुलि मेहनत यानाः धिब्छः, धिब्छः मुंकाः आलोकं मांयात छ्वयाबीत प्यद्वः दां मुंकूगु खः । ट्यूशनं छन्हु निन्हुया बिदा कयाः गामय् वनाः वये माली धकाः बिचाः याःगु नं खः । मांयात ध्यबा नं छ्वयाबी अले वयागु सेवा नं यानाबी । गबलय्निसें गामं थः मामं जि म्हं मफु, छुं भचा ध्यबा छ्वयाहिँ धकाः पौ छ्वयाहल । अबलय्निसें आलोकयात धन्दा जुयाच्वन, ‘मसिउ छु जुइका च्वन खः… वं शहरय् वये न्ह्यः नं धाइमखु….काचाक ट्यूशन त्वःताः वनेगु नं सम्भव मदु। गुलि कुतः यानाः तिनि वयात निगू स्वंगू बांलाःगु ट्यूशन चूलाःगु खः । तःन्हु तक बिदाय् च्वन कि मस्तय् मां अबुपिसं सुं मेपिं हे तयाबी । अथेंनं बेराेजगारी थौंकन्हय् थुलि अप्वयाच्वंगु दु कि निगूगु स्वंगूगु क्लासयापिं मस्तय्त ब्वंकीपिं मास्टरत अःपुक हे चूलाइ । आलोकया शहरया थिकेगु बेसाःभाः बलय् थःगु कमाईया छगू जक माध्यम त्वःफिके मास्ति मवः । अथे जुयाः नं वं ध्यबा मुनाः व छुं भचा पेश्की कयाः गामय् वनेगु व मांयात बांलाक वासः यानाः फक्व याकनं लिहां वयेगु क्वःछिउगु खः । शहरय् पासापिंनाप व छकू हे क्वथाय् च्वनेगु यानाच्वंगु खः । अथे जुयाः मां व केहेँयात हयेगु सम्भव मजुल । हानं मां नं गामं वये न्ह्याःम्ह मखु। ‘गामय् बुँ छकूचा दु, मां शहरय् वल धाःसा व नं मदइ….थथे बिचाः यानाः वं इच्छा दयेक दयेक नं मां व केहेँयात हये मफयाच्वन….अँ, इलय् ब्यलय् भचा भचा ध्यबा धाःसा छ्वयाच्वंगु दु। थौं सुथय् व ट्यूशनं ध्यबा ज्वनाः वयाच्वंबलय् हे सुनानं वयागु बगलि मारे याःगु खः । आलोकया मिखां ख्वबि हाल । ध्यबा थ्यंक मवल कि मामं जःखः च्वंपिंत खुसामद यानाः न्ह्याम्हसां छम्हेसिगु मोबाइलं वयात फोन यानाः न्यनी । अले वं ध्यबा छु जुयाः छ्वया हये मफुत धकाः धायेगु…? धया हे छ्वत धाःसा नं ध्यबाया ब्यवस्था गथे यानाः याइ ? एडभान्स काःगु खः वं, आः तुरुन्त हे ट्यूशनं ध्यबा गनं वइ ….? आलोकं तसकं दुःख ताल । वं आः गामं सुनानं फोन याना हल धाःसा मल्ह्वनेगु व मामं छ्वयाहःगु पौया लिसः नं मछ्वयेगु क्वःछित..आः गुलि नं जुइ ईश्वरया मर्जी ..। वं आः मेगु नं ट्यूशन माःवन  सायद गनं छथासं ध्यबा ब्यवस्था जु हे जुइला…। थ्व हे कुतः यायां प्यन्हु न्यान्हु बित…आलोकया मनं चिन्ता कयाच्वन अले थःगु हे दोष खंकाच्वन । छवाः लिपा हे गामं फोन वल । लिक्क च्वंगु छेँय् च्वंम्ह ककिया फोन लानाच्वन । आलोकं थुहे थुल कि वया लिक्क पक्का नं मां च्वंच्वंगु दइ । निगू प्यंगू तकया कल वं ल्ह्वं हे मल्ह्वं । तर हानं हानं नं फोन न्याना हे च्वंसेंलि तसकं क्वतुंगु मनं वं फोन ल्ह्वन । बिचाः यात, न्ह्यागुसां छगू त्वहः तयेमाली । अले धयाबीमाली कि आःयात काकियाके त्याये का, जिं वयाः पुलाबी….तर मांया लसतां जाःगु सः ताःबलय् व अजू चाःगु उलिथुलि हे मन्त । मामं धयाच्वन, ‘आलु, छं इलय् हे न्याद्वः दां छ्वयाहयाः जिं मेपिं सुयाकें त्याय् काये म्वायेका बिल पुता … सदां भिं जुइमा…खुब प्रगती या….वासः ला व हे वल । लिसें माःमाःगु मेमेगु सामान नं काये धुन जिं …. आः थथें मेगु ध्यबा छ्वया हयेत हथाय् चाये म्वाः …अथे ला छं न्ह्याब्लें इलय् हे ध्यबा छ्वया हइ….तर थपाले जिगु हालत भचा तसकं हे बांमलात …छं जिगु समस्या दक्व ज्यंकाबिल ।’ आलोकं थ्व खँ थुइके मफयाच्वन कि वं ध्यबा छ्वःगु हे मदुसा मांया ल्हातय् गथे जुयाः ध्यबा लात..? वयागु ध्यबा ला तंगु खः । हानं…? थ्व मामला छु खः ? आलोकं न्ह्याक्व हे बिचाः याःसां थ्व थथे हे जूगु खः धकाः धाये मफुत । छवाः लिपा आलोकया नामय् छपु पौ थ्यंकावल । उकी च्वयातल… ‘दाइ, वंगु वालय् जिं छिगु बगली मारे यानागु खः । उकी प्यद्वः दांया लिसें छिकपिनि मांया पौ नं दु, गुम्ह उसाँय् मदयाच्वंगु जुयाच्वन, अले छितः ध्यबा छ्वयाहिँ धका च्वयाहःम्ह लानाच्वन….दाइ, जिं छिगु प्यद्वः दामय् द्वःछि दां मेगु सायाः दक्वं यानाः न्याद्वः दां छिकपिनि मांया नामय् छ्वयाबियागु दु….आशा दु, छिकपिनि मांया ल्वय् लन जुइ…पाकेटमार…।’ आलोक उलिथुलि हे मदयेक अजू चाल । आः आलोकं वया मांयात धात्थें सुनां ध्यबा छ्वयाबिउगु जुयाच्वन धइगु खँ बांलाक हे थुल । वया मिखां ख्वबि हाल । ख्वबिं प्याःगु मिखां आलोकं पतिइ चुप्पा नल । अले लथ्यानाः खल्तिइ तल । वं थःगु ह्वगंगु खल्ति स्वस्वं मनं मनं उम्ह पाकेटमारयात सुवाः बियाच्वन । भाय्हिउम्ह : रमेशकाजी स्थापित "
https://nepalbhasatimes.com/33462,साहित्य,११४० गुंलाथ्व त्रयोदशी ,जिगु प्रेरणाया छगू स्रोत ‘अणु’,"विक्रम संवत् २०२२ साल धयागु नेपालभाषाया आन्दोलनया ई खः । रेडियो नेपालं थ्वयात पित्युगुलिं शनिवाःपतिकं त्वाःत्वालय् साहित्य सम्मेलन जुइगु। जि थः नं अबलय् गबलें गबलें थ्यं । छकः छगू दबुलिइ सित्यांचाम्ह ल्याय् म्हम्ह कविं कविता न्यंकल थुकथं –                                                         धँय् कुसि पतित, जिगु देय्या मित्रुत   मंकाः गुथि न्यात इमि, माःमाःछि हि त्वनेत वय्कःया कविता ब्वनेगु पहः नं हिसि दु। न्यनेबलय् न्ह्याइपुसे च्वं । गथे हनेबहम्ह दुर्गालालजुं कविता न्यंकादीबलय् मनूतय्त आकर्षित यायेफु, अज्याःगु हे खुबी वय्कःयाके नं दु खनी । वय्कः खः नांजाःम्ह साहित्यकार कलाकार भाजु श्रीकृष्ण ‘अणु’ । वय्कःपिंसं कविता ब्वनादीबलय् न्यन्यं जि थः नं अथे हे कवि जुइदःसा ज्यू थें च्वना वइगु, यद्यपि जि थः छुं च्वयेसःम्ह मखु । दुःखया खँ, गुम्ह मनूपाखें जि प्रभावित जुल, वय्कः ला थनिं न्यादँ न्ह्यः हे थ्व संसारय् मदये धुंकल । वय्कः जिम्ह छम्ह अग्रज व पासा खःसां नं जि थः नं मफया च्वंगुलिं वय्कः मदुगु गुलिखे लिपा तिनि जिं सिल । वय्कःया मृत्युया बुखं जितः तःन्हु तक स्तब्ध यानाबिल । गुगु चोट थःत लात, उकियात व्यक्त यायेत जिके खँग्वः मदु। गबलें जिगु फुर्सद दइ, व लुमंतित धाःसा अथें हे झ्वःछुना वयाच्वनी । वय्कः श्रीकृष्ण ‘अणु’ बूगु दिन खः विक्रम संवत् १९९९ साल कार्तिक १३ गते । साहित्यिक जन्म धाःसा उबलय् जूगु खः गबले (मचाबलय्) वय्कःया नुगलय् दुग्यंक घाः लात । वय्कलं हे बिउगु जानकारीकथं थ्व जनकवि दुर्गालालजुयात जूगु घटना नाप थ्याक्क हे ज्वःलाः वः । दुर्गालाल दाइ मचाबलय् येँय् थाय्मदु त्वाःया छगू बहालय् छगू क्वथाया दुने छगू प्याखंया रिहर्सल जुयाच्वंगु। रिहर्सल जूगु क्वथाया खापा तिनातःगुलिं वय्कः मचाम्हेसिनं खापाया क्वँय्प्वाः ह्वतं स्वयाबिल । उबलय् दुनें छम्हेसिनं पतिंचां झ्वाक्क सुयाहल । वय्कःया मिखाय् चोट लाःगुलिं आइयाबाबा धकाः ह्वाँय् ह्वाँय् ख्वल । व हे चोट व अपमानं यानाः वय् कलं प्याखं च्वयाः म्हितकेगु यानादिल । व नं १२ दँया उमेरय्, गबले कि वय्कलं प्याखं धयागु गय्च्वयेगु धयागु मसिउनि । हेला व अपमान धयागु नं चाःचूया खँ मखु गुकिं स्यल्लाःम्ह सर्जकया जन्म जुइ । मतिनाय् धोका नयाः गुलिसिनं आत्महत्या याःगु दुसा गुलिं कवि जूगु ला झीसं गबलें गबलें न्यनागु दु, ब्वनागु दु। दुर्गालाल दाइयात थेंज्याःगु हे अपमान व चोट श्रीकृष्ण अणु जुं नं फयेमाल, गुकिं वय्कःया साहित्यिक व कलाकारिक जन्म जुल । नेपाल संवत् १०७७ स भाजु हरिहरानन्द वैद्यं च्वयादीगु ‘मिसागुलु’ ख्यालः म्हितकुसांनिसें वय् कः अणुजुं ख्यालः स्यनेगु व म्हितेगु यानादीगु खः । हरिहरानन्दजुया स्वंगू ख्यालः दु, ‘मिसागुलु’, ‘खिगुलिवैद्य’ व ‘स्वकंगुण्डा’ । थुपिं स्वंगुलिइ नं ‘अणु’जुं ब्वति कयादीगु खः । वयां लिपा ‘अणु’जु थम्हं हे ‘हाइ हाइ वैद्य’ नांगु ख्यालः च्वयाः थम्हं हे म्हितकादिल । झीगु साहित्यय् ख्यालः च्वमि व ख्यालःम्वः कथं थुकथं ताय्तिति यानादिल । वि.सं. २०१९ साल निसें वय्कलं कविता च्वयेगु नं यानादिल । वय्कलं बाखं नं च्वयदीगु दु। वय्कःया जम्मा प्यंगू सफू पिहांवःगु दु – ‘दुस’, ‘ताय्तिति’, ‘खनेमरुमरु’ व ‘खः ला मखुला’ । ‘खःला मखुला’ छगू वय्कःया ख्यालः मुना खःसा मेगु स्वंगू वय्कःया सम्पदानय् पिहां वःगु वय्कःया लिसें मेमेपिनिगु नं ख्यालः दुथ्यानाच्वंगु सफू खः । जिं ब्वनागु वय्कःया सफू धयागु ‘खः ला मखुला’ छगू जक खः । व नं बजारय् गनं हे मदु। च्वमिया छेँजःपिंसं जितः व चूलाकाबिल । वय्कःपिंत सुभाय् बीमाः। सत्य खँ छु धाःसा हनेबहम्ह जनकवि दुर्गालाल श्रेष्ठजुया नां मकायेकं वय्कः ‘अणु’ जुया म्हसीका पूवनी हे मखु। दुर्गालाल दाइ नांजाःम्ह कवि जक मखु, स्यल्लाम्ह नाटककार नं खः धयागु खँ ला दक्वसिनं स्यू । न्हापा न्हापा अर्थात विक्रम संवत् २००४ साल निसें दबू प्याखं च्वयाः म्हितकेगु यानादीम्ह वय्कलं छगू दर्जनं मयाक छधाःप्याखं नं च्वयादीगु दु। वय् कःया दबू प्याखनय् मुख्य भूमिका (च्यालेन्जिङ्ग रोल) कयाः म्हितादीम्ह हनेबहम्ह भृगुराम श्रेष्ठ खःसा छधाः प्याखनय् अज्याःगु हे भूमिका अर्थात गुगुंलिइ नायक गुगुंलिइ खलनायक जुयाः म्हितादीम्ह भाजु श्रीकृष्ण ‘अणु’ खः । अझ ‘अणु’जु थःगु हे ख्यालकय् नं यक्व म्हितादीगु झीसं सिउ । वय्कः गज्याःम्ह धाःसा जब वय्कःयात (असंया पासा पुचःया लागिं) नाटक माली, दुर्गालाल दाइयाथाय् ब्वाँय् झाइ । दुर्गालाल दाइया अप्वः धयाथें छधाःप्याखंत ‘अणु’जुं हे डिक्टेड यानाबिउगु खः । प्याखंया निर्देशक व प्याखंम्वः नं अप्वः धयाथें वय्कः ‘अणु’ हे । छगू अन्तर्वार्ताय् दुर्गालाल दाइनं धयादीगु जितः लुमंनि, ‘थ्व पासां (श्रीकृष्ण ‘अणुं’) थःगु – पासा पुचःया) निंतिं जितः च्वकल, च्वकल । वं जितः ला नेपालभाषायाम्ह नाटककार हे दयेकाबिल । व नापया जिगु स्वापू थुलि क्वात्तुक व दुग्यंक ब्यनावन, जि भावय् दुनाः हाला जक बीमाः, वयागु कापिइ व खँ नाटक जुयाच्वने धुंकी … जिगु नाटकयात कयाः सुनानं कुंखिउँसा जक व मुक्कं जिगु यानाः जिं काये थ्याः, यदि सुनानं च्वछाल धाःसा व मुक्कं जिगु हे धकाः घय्सुइ जि मछाः ।’ (दुर्गालाल जुयागु छधाः प्याखं सम्बन्धी थुगु पंक्तिया लेखकया शोधग्रन्थया निम्ति बियादीगु अन्तर्वार्ताय् उल्लेखित) मेगु खँ, नोटकया डिक्टेड याइबलय् थःत भतीचा चित्त बुझय् मजूगु डाइलग वलकि च्वयेगु हे तक्क दिनाः न्ह्यसः तयेगु यानादी । अले दुर्गालालजुं उकियात भिंकेगु यानादी । ‘अणु’जुया थ्व छगू बांलाःगु बानी खः, गुकिं नाटककार दुर्गालालजुयात डाइलग दयेकेगुली सतर्क (अलर्ट) यानाबिल । गन तक अभिनयया खँ दु, उकी नं वय्कः पूवंक हे सफल जूगु खनेदु। दुर्गालालजुयागु छधाः प्याखंत ‘रामबहादुर संसार’ य् मास्टर, जगदीश,  ‘ततःजाःगु मेच’ य् नं छम्ह मास्टर, ‘नकतिनि लूगु निभाः’लय् छम्ह ब्रम्हु व वय्कःया थःगु हे ख्यालः ‘खःला मखुला’य् ख्यालःम्वः विश्वास जुयाः म्हितादीगु जि थम्हं हे स्वयागु दु। छुं हे कुंखिनेगु थाय् मखना, वय्कःया अभिनययात कयाः । वय्कः थः हे नं नाटक व ख्यालःया स्यल्लाःम्ह निर्देशक जूगुलिं वय्कःया अभिनय जीवन्त जूगु धायेमाः । लुमंकेबहगु छता खँ छु धाःसा विक्रम संवत् २०४८ सालय् प्रज्ञा प्रतिष्ठान (तत्कालिन रोयल नेपाल एकेदेमि)या दबुली जूगु छधाः प्याखंया धेंधेंबल्लाः कासाय् दुर्गालालजुयागु ‘अभ्यन्तरया चिल्लाय्’ म्हितकूगु जुयाच्वन । व प्याखंया निर्देशक व छम्ह प्याखंम्वः झी ‘अणु’जु हे जुयाच्वन । उगु कासाय् एकेदेमी बीगु न्यागू पुरस्कार मध्ये प्यंगू पुरस्कार ला व हे प्याखनं प्राप्त याःगु जानकारी जितः प्राप्त जूगु दु। प्याखंयात कयाः च्वइम्हेसिनं व प्याखं छकः स्वये हे माःगु धकाः वय्कलं धयादीगु आः नं जितः झलझल वः । विक्रम संवत् २०३६ सालय् हनेबहम्ह पद्मरत्न तुलाधरया अध्यक्षताय् नेपालभाषा मंकाः खलः नीस्वन । उकियाम्ह छम्ह सक्रिय दुजः श्रीकृष्ण दाइ खः । लिस्सें व हे साल पाखे रघुजी पन्तया संरक्षकत्वय् प्रगतिशील लेखक कलाकार संघ नीस्वंगु खः । उकिया अन्तर्गत श्रीकृष्ण दाइयागु संयोजकत्वय् बागमति अञ्चल तयारी समिति नीस्वन । जि थः उगु समितिया छम्ह दुजः जूगुलिं वय्कःयात इलय्ब्यलय् नापलाये माःगु जूवन । वय्कःलिसे जिगु स्वापू उबलय् निसें क्वातुयावंगु खः । छुं दँ लिपा उगु संघया गुलिं न्ह्यलुवा राजनीतिपाखें वंगुलिं जुइफु, संघ निस्कृय जुल । तर न्ह्यागु ख्यलय् लगय् जूसां सिरियस हे जुइमाः, ख्याः थें नी थें मखु धयागु वय्कः ‘अणु’ जुया गुगु बिचाः खः, व धाःसा जिके आः नं थ्वयाच्वंगु दु। मांभाय्या सेवा यायेगुली जितः न्ह्याब्लें हःपाःबियाच्वनीपिं मध्ये छम्ह वय्कः नं खः । अर्थात जिगु प्रेरणाया छगू स्रोत । वय्कलं थःत बुइकातःम्ह मांया गुलि सेवा यायेखन, व जिं मसिउ, तर भाषा – मां (मांभाय्) या सेवा यायेगुली धाःसा न्याक्क हे सिरियस । थुथाय् लुमंकेबहगु छता खँ दु, वय्कलं हे कनादीगु वि.सं. २०२५ सालपाखेयागु खँ । दुर्गालाल दाइयागु छधाः प्याखं ।।।रामबहादुरया संसार’ थाय् थासय् क्यनाच्वंगु ई । यलय् पद्मकन्या विद्याश्रम व मेमेथाय् यानाः स्वथाय् ति क्यने धुंकाः छगू पुस्तकालयया ग्वसालय् व प्याखं क्यनेगु पाः वल । व कुन्हुयागु हे दिनय् वय्कः उगु प्याखंया जगदीश जुयाः म्हितेमाःम्हेसित छगू बज्रं कःवल । निम्हं नापं बूपिं म्ह्याय्पिं माया व ममता मध्ये दछि दुम्ह माया मन्त । झाराबान्ता जूम्ह व मचायात सुथय् क्वहितिइ धर्मानन्द गुरुजुया थाय् क्यनाः वय्कः लिहां झाःगु। आः ला ल्वय् क्वलाइ धकाः गुरुजुं धाःथे वय्कः स्कूल नं झाःगु। तर स्कूलं लिहां झाःबलय् व मचा मदयाच्वन खनी । डाक्टर नं क्यने हे मखन । व कुन्हु हे नाटक नं क्यनेमाःगु। दुर्गालाल दाइ झाल । आः छु यायेगु भाइ धयादिल । प्याखं निं क्यनेगु, अले मचा सिथं यंकेगु – ‘अणु’जुं लिसः बियादिल । दुर्गालाल दाइनं,’ अय् भाइ, मखु, नाटक क्यने मखुत’ धकाः ज्याझ्वः स्थगित यानादिल । थ्व छगू वय्कःयागु जिन्दगीया अविस्मरणीय घटना खः । असनय् भ्वाथःगु छेँय् च्वंच्वनाम्ह जि विक्रम संवत् २०५५ सालपाखे येँय् गल्कोपाखाय् सरय् जुया । वय्कः श्रीकृष्ण दाइ ला झन जमानानिसें तपिंताय् च्वंगु न्हूगु छेँय् च्वंझाये धुंकल खनी । लिपा जूलिसे वय्कःयात नापलायेगु नं तापाना वन । सन् २००८ सेप्टेम्बर महिनाय् जि भुइजःसिइ विपश्यना ध्यान याःवना । अन झिन्हु तक साधकपिंसं न्ववाये मजिउ । भोजन याःवनेथाय् न्हिं न्हिं छम्ह ल्याय्म्हचाम्ह साधक तुगुरुक्क नापलाइ । वं जितः पुलुपुलु स्वयाच्वनी । लिपा तिनि सिल, व ला श्रीकृष्ण ‘अणु’या कान्छाम्ह काय सगुन नकर्मि जुयाच्वन खनी । थः अबु म्हं मफयाच्वंगु जानकारी जितः व मचां बिल । छुं दिन लिपा जि वय्कःपिनिगु छेँय् थ्यन । जितः खनेवं श्रीकृष्ण दाइया छेँजःपिं लय्तायादिल । दुर्गालाल दाइ व मल्लपिं (मल्ल के सुन्दर) नं अन झाः धयागु जिं सिल । श्रीकृष्ण दाइया बाथरुमय् म्वः ल्हूझाःबलय् दयाः अचाकलिं दाःगु (पारालाइसिस जूगु) जुयाच्वन । वय्कःया बोलि प्रष्ट मजू । न्यासि नं वने मफु। कायम्हं ज्वनाः न्यासिकीबलय् नं खुत्यां खुत्यां काः । छपा तुति चलय् मजू। ‘बाया पासा माधव प्रधान’ धकाः जिगु म्हसीका बिल सगुनं । गर्खेसे ख्वाः तयाच्वंम्ह वय्कःया ख्वाः छत्थुं चकनावल । न्हिलाः ल्हाः मिलय् यात, मानों जिनाप वय्कःया गबलें चमबुइगु आत्मीयता दु। वय्कलं न्ववानादीगु नं खः, तर जिं ध्वाथुइकेमफु । तःधिकःम्ह काय संजय नं वय्कःयात ज्वनाः क्वथाय् इरुथिरु याकाः ब्यायाम याकल । ह्याउँमस्तय्त क ख ग घ ब्वंकी थें उच्चारण याकाः न्ववायेगु अभ्यास नं याकल । घौछिं मयाक जि अन च्वनाः गफ यानाच्वना । पिहां वये त्ययेकाः श्रीकृष्ण दाइयाके बिदा फ्वना । ल्हाः मिलय् याना । वय्कलं गबाय्त जिगु ल्हाः क्वात्तुक ज्वनातल । सायद जिपिं गबलें बायेम्वाःलेमा धकाः संकल्प यानादीगु जुइफु । लिपा जिगु ल्हाःपा भागि यानाःतिनि त्वःतादिल । वय्कःया छेजःपिंसं बरोबर झासँ धयादिल । अबलय् जिं मतिइ हे मतया कि वय्कःनापया जिगु भेटघाट व हे अन्तिम जुइ धकाः । वय्कःयात पारालाइसिस जूगु च्यादँ फुनाः गुदँ क्यंबलय् विक्रम संवत् २०७२ साल आषाढ २७ गते ७२ दँया उमेरय् मदुगु जुयाच्वन । अन्तिम अवस्थाय् भचा सास्ति नयेमाल । ख्यालकं हे जिन्दगी न्ह्याकाः दुनियाँयात न्हीकेफुम्ह वय्कःयात दैवंनं ख्वयेकल । म्ह साःप हे गलय् जूगुलिं लासाय् जक ग्वारातुला च्वनेमाल । छगू हे पोजिसनय् जक ग्वारातुतुं ग्वारातुतु. म्हय् घाःघाः जुल । लिपा निमोनिया जुयाः शुभेक्षा अस्पतालय् प्राण त्याग यायेमाल । वय्कः मदुगु लत्याया तिथिइ जनकवि दुर्गालाल श्रेष्ठजुया मार्मिक कविता ‘सन्ध्या टाइम्स’ पतिइ पिहांवःगु जुयाच्वन, गुगु थथे दु : लः छपासः जिगु छन्त ‘अणु’  खः जिं चाय्कं हे मच्वया खः  छन्त कयाः श्री कृष्ण ‘अणु’  च्वयां ब्वनीपि., ख्वयां न्यनीपिं  मखना थन जिं सु दु मनू ल्वहँतय् जक हे ख्वबि हाय्कूसां  जुल ज्वीमाः अवश्य पुखू  तर थन नुगलय् ग्वःगु सुयां नं  चाःगु छतिं मखु गय् व चुकू । म्वानाः जक हे सित खःसा नं  गय् छ तरय् ज्वी श्रीकृष्ण  थुपिं, थुपिं म्वाःथें जक च्वंपिं  अगति समाज थीकं नं  खः निश्चिय नं दे भज्यन खः तर गबलें नं मन्त मखु  मन्त छ खःसां नं छंगु म्हगसया  मखु थ्व ख हे मखु, अन्त मखु हिरोशिमाया बँय्ला हानं  ह्वइ हे वल सा उलि हे स्वां  ज्वी नेपाः नं नेपाः हे ज्वी  छंगु म्हगसया भिंगु पुसां । चिनाखँ ब्वनाः जिगु मिखाय् लः जायावल । छझाः जि नं नरभस् । उगु चिनाखँयात फ्रेमय् चट्ट तयाः संजयं क्वथाय् ब्वयातःगु जुयाच्वन । थःगु छेँया हामायात थुकथं श्रद्धा तयाः लुमंकेगु तसकं बांलाःगु खः । जि नं वय्कः ‘अणु’जुया देनयात लुमंका वय्कःया कृतिय छकः मिखा ब्वया । ‘खः ला मखुला’ नेपाल सम्वत १०९७ स गुंपुन्हि कुन्हु येँया पासापुचः पाखें ‘अणु’जुया खःला मखुला ख्यालिप्वाँय् पिहांवःगु खः । झिपु ख्यालः दुथ्याकातःगु दु थुकी । दक्वं वि.सं. २०२३ साल निसें २०३४ तक अर्थात पञ्चायत कालय् च्वयातःगु खः । सफुलिइ प्रकाशक पासा पुचलं थुकथं लसता प्वंकातल, । ‘अणु’जुया थ्व ख्यालः क्वातिं जिमित विश्वास दु, गुलिसितं पहलमानया घाँय्घाँय् बाज्या हलमान यानाबिउसा गुलिसितं आंग्सां निसें कय्ता तक भुइचःति न हायेके मायेक सात्तु वंका बीफु । अथे हे ।।।अणु’जुं थ्व सफूयात जिगु झिंन्हय्दँया पलाख्वाँय् धयादीगु दु। थज्याःगु सफू हानं छापय् यायेमाःगु खः । ‘खः ला मखुला’ वय्कःयात नांजाःम्ह ख्यालः च्वमि कथं म्हसीका बिउगु दु। उगु ख्यालिप्वाँय् मध्ये ‘ग्वाय् पिया सुख्ध्यां’, ‘खिखांमुगः’, ‘तंबैंक’, ‘ल्याःचाः’, ‘खःला मखुला’ आदि चर्चित ख्यालः खः । ‘ग्वाय् पियाः सुख्ध्यांय्लय् न्हीकीगु खँ यक्व दु, तर गुकियात ध्याचू नकूगु खः व धाःसा भचा प्रष्ट मजूगु दु। प्रौढ स्कूलया विद्यार्थीत गथे जुइ धाःसा भचा प्रष्ट मजूगु दु। नेपाल संवत् या ला (महिना) या नां धा धाइबलय् सुनानं धाये फइमखु। गुलिसिनं नयेगु लाया नां धाइ, कचिला, पुकाला, दायेकाला आदि धयाः गुलिसिनं मिस्तय्गु नां काइ, रमला, विमला, अमला आदि धाइ । आखिरय् मास्टरं हे न्यँ बाउपिं धकाः कनीबलय् मास्तरयाके नं बांलाक वइमखु। थ्व नं छगू ध्याचू खः । थःके नं ला (महिना) या नां मवयेवं प्वाः स्यात धकाः चःबिइ ब्वांवनी । लिपा दुहां वइबलय् हनुमान ओया बाखं कँकं लिफः स्वइबलय् बोर्डय् च्वयातःगु ल्यासेया किपा खनी । थःत मस्तय्सं हेपय् यात तीस साल वलकि सिइका तीस सालं आखलय् भ्वखाय् ब्वइ धकाः तंचाया वनी । विद्यार्थीत धाःसा आः आखः हे ब्वने म्वाःल धकाः झन लय्तायाः म्ये हाहां पिहां वनी । तीसं सालं शिक्षाय् भुखाय् ब्वइ धकाः गुगु मास्टरयात धायेका तल, व धाःसा भचा प्रस्ट मजूगु सीदु। खँ छु धाःसा विक्रम संवत् २०३० सालय् न्हूगु शिक्षा नीति धयागु लागू जुल । नेपालभाषायात अप्सनल विषयया रुपय् तयाः स्कूल शिक्षां पितिनेगु थ्व षडयन्त्र खः । मेखे, ‘खिखांमुगः’ नांगु ख्यालः राजनैतिक विषयनाप सम्बन्धित खः । उगु इलय् (पंचायत कालय्) गुलि नं विकास व प्रगतिया समाचार प्रशारण जुल, वास्तवय् पिने अज्याःगु छुं खनेमदु। व दक्वं व माइकय् खिखांमुगः जुयाः थानाच्वन धकाः उकियात तछ्याइगु खः । अथेहे ‘ल्याःचाः’ ख्यालकय् ध्वंलाः धइम्ह साहुनं थःथाय् नोकरी त्वःता वनेत्यंम्ह ध्वांजुयात ल्याःचालय् ध्वं लानाः हानं थःथाय् हे तयेत स्वइगु खः । मेगु ख्यालः तंबैंक ला टेलिभिजनं हे प्रशारण नं जुइधुंकूगु दु। देशय् गुलिसियां तं सिक्क अप्व, गुलिसियां थुलि तं म्हो कि छ्यनय् खौ छ्याःसां न्हिलाच्वनी । तंयागु हे विषयय् जूगु छत्वाःचा खँल्हाबल्हा गथे दु ” पार्टनर : जिमि छेँयाम्ह छम्ह नं छुं हे धाये जिउगु मखु तं चाइगु। वं छथु छथु तं पिकाइबलय् किमि सीगु वासः हे नयेम्वाः जि डा. सा. :अय्सा आयन्टिपाय्र का छिकपिनि जहान पार्टनर : गन आय्न्टिपाय्रया खँ, साइन्टोलाइन सिबें नं चर्को का । वं मिखां छकः थय्क ज्वय्पियाः स्वइबलय् प्वाः छगलं सर्गतय् नँ न्याः थें घुर्रर्र घार्रर न्यानाः कन्हय् ग्वंगः महाःनिबलय् हे छेरपात का – महाभारतया युद्धय् कौरवत सिनाच्वनी थें पाइखाना छगुलिं किमिया किमि चतावाना च्वनीगु । थ्व ख्यालःया नाटकीयता पूवंक निर्वाह जूगुलिं स्वयेबलय् न्ह्यइपुसे च्वं । ख्यालःया अन्तपाखे तं ज्वयाः मिं नल धकाः हल्ला याइ । दमकल सःतूसां वइमखु, तं स्यायेगु ज्या दमकलं याइमखु धकाः । दमकलं कमण्डल क्यन धकाः ख्यालःम्वःत बिस्युं वनी । व सिबें नं बिस्कंगु ख्यालः ‘खः ला मखुला’ खः । च्वमि ‘अणु’जुयात दकलय् यःगु ख्यालः नं थ्व हे जुइफु, छाय्कि सफूया नं हे ‘खः ला मखुला’ तयादिल । मात्र निम्ह पात्र विश्वास व विवेकया खँल्हाबल्हां थ्व ख्यालः न्ह्याकातःगु खः । विश्वास धयाम्ह ख्यालःम्वः थुलि ग्वाज्यः कि वयात न्ह्यागुं खः ला मखुला जुइगु। वयात ल्याय्म्ह जूगु, मिसा स्वः वनागु, ब्याहा यानागु, मचाया अबु जूगु, देशय् प्रजातन्त्र वःगु, मिसां लभ याःगु तर ध्यबा दुम्हेसिके पय्नं वंगु आदि दक्व दक्वं खः ला मखुला जुल धकाः ध्याचू ब्वयातःगु दु। मेम्ह ख्यालःम्वः वया हे पासा विवेकं वयात ल्वय् ततःग्वःगु न्ह्यपुतसें थःथःगु स्वार्थ सिद्ध यायेगु निंतिं जक भजन याइगुलिं इमिगु गजिया कुं विश्वासयात व ल्वय् जूगु धाइ । प्रस्तुत सफुलिइ दुथ्याःगु तःगू ख्यालः म्हितकाः सिरपाः नं त्याकूगु दु। थ्व ल्याखं नं अणुजु छम्ह नांजाःम्ह लोकंह्वाःम्ह ख्यालः च्वमि कथं स्थापित जूगु दु धायेमाः । अन्तय्, वय्कःया ‘खः ला मखुला’ ब्वनाः जितः वय्कः मदुगु नं खः ला मखुला जुयावल ।"
https://nepalbhasatimes.com/33452,साहित्य,११४० गुंलाथ्व त्रयोदशी ,म्हय्खा व ग्वंगः,"न्हापा न्हापाया खँ खः । छगू देशय् ग्वंगः छम्ह व म्हय्खा छम्ह दु। इपिं निम्ह तसकं हे दुबिस्ता ब्याःपिं पासापिं खः ।                                                         छन्हु, चिकुलाया ई, इपिं निम्ह जानाः जग्गा छकू न्यात । उगु जग्गाय् निम्हं जानाः बुँज्या यायेगु, अले उगु बुँइ सःगु अन्न दक्व निम्हेसिया बच्छि बच्छि इनाकायेगु सल्हा जुल । तःन्हु लिपा छन्हु ग्वंगः सुथ न्हापनं दन, अले वया पासा म्हय्खायात सःतः वन, “दँ, याकनं दँ, झी बुँ पाःवने मानि थौं ।” म्हय्खां पलख बिचाः यात, अले धाल, “थौं जि प्याखं हुले मास्ति वयाच्वन । जिगु तुतिया गौचाय् च्वंगु घंगला छिलिछिलि न्यानाच्वन । आः छ नि वना च्वँ । निभाः बांलाक त्वइबलय् जि अन थ्यंकः वये ।” ग्वंगः अनं वनाछ्वत । वं उकुन्हु सुथंनिसें बहनिइ थ्यंक बुँ पालाच्वन । बुँ पाले मानिगु छगू इंच नं ल्यं मंत । कन्हय्कुन्हु व म्हय्खायात धाल, “झीसं सुथन्हापां हे ज्या शुरु यायेमाः । पुसा ह्वलेत न्हिच्छि हे बिइ तिनि ।” म्हय्खा धाल, “थौं जि बिचाः यायेगु “मूड”य् दु। छ हे वनाः पुसा ह्वला वा हुँ ।” ग्वंगलं छुं मधाः । वं न्हिच्छि तक मेहनत यानाः बुँ छकुतिं गनं हे त्वःमफिइक पुसा ह्वले सिधयेकल । छुं न्हि लिपा बुँइ वाउँक छ्वमा बुयावल । “आः ला झीसं लः मबिसें मजिउ, मखुसा छ्वमा दक्वः सिनावनी” ग्वंगलं थः पासायात धाल । तर म्हय्खां ला वयात छुं धायेगु पलेसा म्ये धकाः ले सा हालाहल, अले धाल, “थौं जि सिक्क हे म्ये हाले मास्ति वयाच्वंगु दु। जिं थन हे च्वनाः म्ये हालाबिइ, अले ला वा व हे वइ । लखं प्याये धुंकूगु बुँइ, अप्वः ज्या याना च्वने माली मखु छं नं याकनं छेँय् लिहां वयाछ्व ।” म्हय्खा म्ये हालेत वन । ग्वंगलं न्हिच्छि तक तुंथिं लः सालांहयाः बुँइ लः बियाच्वन । बुँ छकुतिं वाच्यावाच्या लखं प्यात । आः ला छ्वमाः ततःमा हे जुयावल । छ्वलयेगु ई जुयावल । ग्वंगलं म्हय्खायात धाल, “आः वनाः छ्व लयाहये माल, का नु।” “थौं जि ख्याः यायेगु मूडय् दु। थौं भचा न्ह्यइ हे पुइे का । छ्व लयेगु धयागु उलि थाकुगु ज्या नं ला मखु नि सा” म्हय्खापाखें लिसः वल । ग्वंगः थः पासाया पहः खनाः तसकं हीमीचाल । व थः याकःचा हे वनाः बहनी द्यःखिउँया मवःतले छ्वमा लयाच्वन । लये धुंकाः कु चित । ज्यां व तसकं हे न्यल । कन्हय्कुन्हु ग्वंगलं धाल, “सर्गतय् सुपाँय् दु। वा वये न्ह्यः हे झीसं थ्व छ्व दाये सिधयेके माः ।” म्हय्खां थःगु ताःहाकःगु न्हिप्यनय् छक्वः मिखाः ब्वल, अले धाल, थौं जि बांलाके मास्ति वयाच्वंगु दु। थ्व जिगु पा छपा छपा दतले पालापाला थिकेमानि । छ्व दायेगु धयागु गुलि हे थाकुगु ज्या खः धकाः निम्ह निम्ह जानाः याये मायेकः ।” ग्वंगलं उकुन्हु नं छुं हे मधाः । वं थः याकःचां हे चां न्हिं छ्व दायेगु ज्या यानाच्वन । आः ल्यंदनिगु ज्या छता हे जक दनि । ग्वंगः वयाः म्हय्खायात धाल, “आः ला छ्व हायेगु ज्या छता हे जक ल्यंदनि नु, झी निम्हं जानाः हायेगु ज्या सिधयेका छ्वये ।” म्हय्खां धाल, “थौं जि ब्वनेगु “मूड”य् दु। जिं ला छ्व हायेगु धयागु तसकं अःपुगु ज्या खः धकाः न्यनातयागु। आः दक्वं ज्या सिधये हे धुंकल थें अज्याःगु अःपुगु ज्या छगू यायेत छाय् जिं ग्वाहालि याःवयाच्वनेग माःगु ?” ग्वंगलं म्हय्खाया खँय् वास्ता हे मयासे थःगु हे तालं मदिक्क ज्या याना तुं च्वन । दक्वं छ्व हाये सिधःबलय् छखे म्वदोँ मेखे छ्वदोँ छदोँ छदोँ खात । म्व (छ्वया ख्वला) तसकं तदोँ दु, छ्वदोँ धाःसा चिदोँ ।  आः धाःसा म्हय्खा सःतःवने म्वायेक हे वल, अले ग्वंगःयात धाल,“थौं जि खूब ज्या यायेगु “मूड”य् दु। थौं जिं दक्व ज्या याकःचां हे यायेगु। छं आराम का ।” ग्वंगलं पलख बिचाः यात । व मनंमनं धाल, “थ्व अल्सिम्ह म्हय्खायात आसे ®े जिं यायेगु सिउ का ।थ्व म्हय्खा छ्व गुगुपतिइ अले म्व गुगु पतिइ धइगु हे मसिउम्ह ला खः नि । ग्वंगल तीजक नवात, “ज्या दक्वं ला जिं याकःचा हे याये सिधयेके धुन । उकिं हुं तदोँगु छदोँ जि काये, चिदोँगु छदोँ छं कयायंकि ।” मूर्ख म्हय्खा हाल, “तःधिकम्ह झंगः जि जुसेंलि तदोँगु दोँ ला जि काइ का जिं ।” थुलि धयाखतं वं ग्वंगःयात घ्वानाघिना तदोँगु म्व दक्व दिक्व मुनाः म्हेचाय् स्वथाना यंकल । बजारय् मिइ यंकूबलय् छ्व ला हूल हूल मनूत वयाः उघ्रिंमय् हे सुचुक न्यानायंकल । ग्वंगःयाके दां नं यक्व दत । म्व न्याइपिं धाःसा छम्ह नं वःगु मखु। बरु अथे म्वदोँ मिइ हःगुलिं मनूतय्सं म्हय्खायात नागःतुगः जकं याना थकल । छ्व दक्व मिइ सिधयेकाः ग्वंगः म्हय् खायाथाय् वल, अले धाल, “थौं छं ख्वयेगु पाः, जि न्हिलेगु पाः । छ अल्सि व लोभिम्ह झंगः खः, अय् जूगुलिं छंगु भागय् म्वदोँ लात, हा…..हा…..हा….. ।” – निलिमा तुलाधर"
https://nepalbhasatimes.com/35467,साहित्य,११४० कौलाथ्व द्वादशी ,देव बहादुर डंगोल,"श्रद्धाञ्जली कविता                                                          समाजसेवी देव बहादुर खोना देय्या गौरव-थां वैगु सुमंगल ज्ञान लुमंकाः वैत देछाय् श्रद्धाञ्जली–स्वां । जितापुर गन्ध-कुटी विहारय् वुद्ध धर्म स्वां प्यूम्ह व खः हिचःति हाय्काः ब्वनेवmुथि चाय्काः ज्ञान इताः मत ब्यूम्ह व खः जागृति थन वं उगु बखतय् हे किसान संघय् दुहां वनाः समाजसेवी देव बहादुर खोना देय्या गौरव थां । भिंकाः वन वं पुलां सम्पदा भिंम्ह राष्ट्र-सेवक धाय्काः मद्दिक धर्म लँपुइ न्ह्याः वन व नुगलं करुणा लः हाय्काः भिंप्याखं तक न्ह्यब्वयाः वन वं पुर्खाया पुरुषार्थ ल्ह्वनाः समाजसेवी देव बहादुर खोना देय्या गौरव थां । मांभाय्, तजिलजि झःझः धाय्कल सिकाली द्यःया भक्त जुयाः जाति, समाज व देश च्वन्ह्याकल पलाःपतिं थः चुत्तु चुलाः नेपाल–क्यबय् जुगजुगतक व स्वां थें नस्वाः वै च्वनेमा समाजसेवी देव बहादुर खोना देय्या गौरव-थां ।  "
https://nepalbhasatimes.com/35251,साहित्य,११४० अनलागा आमै,‘नुगः खँ’ पिदन,"येँ (नेपालभाषा टाइम्स) – पं. सुदर्शन राजोपाध्यायया काव्य मुना ‘नुगः खँ’ बजारय् पिदंगु दु। ‘नुगः खँ’ दुने ५७ पु म्ये, कविता व मुक्तक दुथ्यानाच्वंगु दु। थ्व भाजु राजोपाध्यायं मनूया जीवनया थीथी पक्षयात कयाः च्वयातःगु काव्य मुना खः । कुतः पिकाकःपाखें थःपिनिगु निसः व न्हय्च्यागूगु पिथना कथं थुगु सफू पिथँगु खः ।"
https://nepalbhasatimes.com/35313,साहित्य,११४० कौलाथ्व तृतीया,नवीनप्रकाशया ह्याउँ स्वां हि पिदन,"येँ (नेपालभाषा टाइम्स) – कवि नवीनप्रकाश श्रेष्ठया चिनाखँ मुना सफू ‘ह्याउँ स्वां हाकुगु हि’ पिदंगु दु। वंगु शनिवाः थन जूगु छगू ज्याझ्वःया दथुइ बागमति प्रदेश सांसद राजेन्द्रमान श्रेष्ठ व मध्यपुर थिमि नगरपालिकाया प्रमुख मदनसुन्दर श्रेष्ठं मंकाःकथं पितब्वज्या यानादीगु खःसा कवि श्रेष्ठया मां लक्ष्मीकेशरी श्रेष्ठं सफूया द्यबः किपा उलेज्या यानादीगु खः ।                                                         ज्याझ्वलय् नवासें बागमति प्रदेश सांसद श्रेष्ठं सफुतिइ सामाजिक विसंगति व विकृति विरुद्धया सःयात कयाः चिनाखँया माध्यमं अभिव्यक्ति प्वंकातःगु व जातीय उत्पीडन व भाषिक अधिकारया विषययात कयाः नं अभिव्यक्ति प्वंकातःगु खँ कनादिल । राजनीतिक विकृतिया सम्बन्धय्च्व यातःगु चिनाखँयात कयाः सकलें राजनीनिकर्मियात छगू हे दृष्टिं स्वये मजिउगु तर्क नं वय्कलं तयादीगु खः । नगरप्रमुख श्रेष्ठं नेपालभाषां पिहां वःगु साहित्यिक सफुतिं भाषिक संरक्षण व साहित्यया विकासया निंतिं तःधंगु ग्वाहालि याइगु विश्वास प्वंकादिल । नगरपालिका स्वयं हे भाषा, कला, संस्कृति, सम्पदा संरक्षणया ज्याय् लगे जुयाच्वंगु चर्चा यानादिसें नगरप्रमुख श्रेष्ठं चिनाखँय् व्यक्त यानातःगु भावनां थःपिंत अझ जिम्मेवार जुइत सचेत याःगु खँ कनादिल । प्राज्ञ धुर्व मधिकःमिं सफूया समालोचनात्मक समीक्षा यानादिसें पितब्वज्या जूगु सफू नेपालभाषा साहित्यय् यक्व लिपा कोश ल्वहं जूगु धयादिल । ज्याझ्वः राष्ट्रिय अभिलेखालयया निमित्त महानिर्देशक सौभाग्य प्रधाना·या सभापतित्वय् जूगु खः ।"
https://nepalbhasatimes.com/32408,साहित्य,११४० दिल्लाथ्व दुतिया,अनलाइन बाखं मुँज्याया समीक्षा,"येँ (नेपालभाषा टाइम्स) – लछि न्ह्यवंनिसें न्ह्यानाच्वंगु नेपालभाषा अनलाइन बाखं मुँज्याया समीक्षा क्वचाःगु दु। वंगु लछि न्ह्यवंनिसें शनिवाःपतिकं बहनिसिया इलय् उगु नेपालभाषा अनलाइन बाखं मुँज्या न्ह्यानाच्वंगु खः । शनिवाःपतिकं बहनि नेपालभाषा साहित्य ख्यःया नांजाःपिं मिसा बाखं च्वमि व न्हूपिं बाखं च्वमिपिनिगु न्हिं न्यापु, खुपु बाखं ब्वनेगु ज्या जुयाच्वंगु खः ।                                                         उगु बाखं मुँज्याय् सुवर्ण केशरी चित्रकार, ईश्वरीमैया श्रेष्ठ, सरस्वती तुलाधर, मनदेवी ताम्राकार, मोतिलक्ष्मी शाक्य, डा. रिना तुलाधर, लोचनतारा तुलाधर, निजिरोस श्रेष्ठ, दिब्या ताम्रकार, रिता महर्जन, रितादेवी प्रधान जोशी, श्रीलक्ष्मी श्रेष्ठ, रेणु श्रेष्ठ, प्रमिला सायमि, अर्चना शाक्य, सुनिता महर्जन व अमिर मैया रञ्जित यानाः झिन्हय्म्हेसिनं थःथःगु बाखं ब्वनादीगु खः । उगु मुँज्याय् वाचन जूगु बाखंयात समालोतकपिं प्रा. प्रेमशान्ति तुलाधर, नवीन चित्रकार, व पूर्ण ताम्राकारं अनलाइनपाखें हे समीक्षा यानादीगु खः । वाचन जूगु बाखंयात समीक्षा यानादिसें प्रा. तुलाधरं थौं कन्हय्या बाखनय् मिसा च्वमिपिंसं नं विषयवस्तुइ न्हूगु पहः हःगु नापं वर्तमान समस्यायात कयाः चिउताः क्यनाहःगु खने दुगु विचाः तयादिल । साहित्यकार चित्रकारं पाठ जूगु बाखनय् पात्र व थाय्बाय् नं दुगु खःसा अझ स्तरीय जुइगु विचाः प्वंकादिल । अथे हे समालोचक ताम्राकारं बाखनय् पात्रयात नवाकेगु झ्वलय् पात्रं थःगु हैसियत, उमेरकथं छु गथे नवायेमाः धइगु पक्षयात नं विचाः ययेमाः धयादिल । उगु नेपालभाषा अनलाइन बाखं मुँज्या वल्र्ड नेवाः अर्गनाइजेसन, अमेरिका च्याप्टरया ग्वसालय् जूगु खःसा मुँज्याया संयोजन अमेरिकाया शिकागोय् च्वनादीम्ह बाखं च्वमि केशरमान ताम्राकारं यानादीगु खः । अथे हे बाखं मुँज्या न्ह्याकेत वासव राजोपाध्याय व प्रमेश श्रेष्ठं ग्वाहालि यानादीगु खः ।"
https://nepalbhasatimes.com/23578,साहित्य,  ,परम्परा,"थौं पुन्हि जूगुलिं न्हुछेबहादुर साहु ताःई लिपा जन्माःद्यइके वःगु खः । द्यः दर्शन यायेधुंकाः जनबहालं पिहां वयाः च्यापलाः झिपलाःति छु न्ह्याः वन जुइ, वं छगू सः ताल । ‘दाँत दुखेमा… कान पाकेमा… घाउ चोटपटक लागेमा… कफ, बाथ, पित्तको रोग भएमा… तुरन्त निको पार्ने औषधिहरू…’ धकाः हालाच्वंगु सः ।                                                         व सः न्हुछेबहादुर साहुयात चीरपरिचित सः थें ताल । २५ दँ ति दुम्ह छम्ह ल्याय्म्ह लुँचुमदु अजिमा देगःया छखेरिखे च्वनाः साइकलया लिउने बाकसचाय् वासः भचा भचा ब्वयाः हालाः हालाः वासः मियाच्वंगु वं खन । छझाः साहु अलमल जूम्ह थें जुल । स्वीदँ ति न्हापा नं अन व हे थासय् च्वनाः अथे हे हालाः हालाः साइकलय् वासः ब्वयाः मिया च्वनीम्ह मनू वया मिखाय् लुयावल । थौं वं खनाच्वन अन वहे थासय् अथे हे च्वंम्ह छम्ह ल्याय्म्ह अथे हे ‘दाँत दुखेमा… कान पाकेमा….’ धकाः हालाः हालाः वासः मियाच्वंगु । न्हुछे साहुयात उत्सुकतां कुत्तुकुल, मन मच्वन । वासः मियाच्वंम्ह ल्याय्म्हया लिक्क वनाः न्यँ हे न्यन, ‘बाबु, स्वीदँ न्ह्यः हे थन थ्व हे थासय् साइकलय् वासः ब्वयाः छं थें हालाः हालाः वासः मियाच्वनीम्ह छम्ह मनू जिं खनागु दु, छु वय्कः छं अबुजु खः ला ?’ न्ह्यसः न्यनाः ल्याय्म्ह लय्ताल । वया अबु हे खः धाये दयाः वया लय्ताः वल । वया अबुं धाःथें वं परम्पराया ज्या मत्वःतुसे अबुं गथे गथे यानावन, अथे अथे हे न्ह्याकावने दयाः वया लय्ताः वः । लय्लय् तायाः वं लिसः बिल, ‘खः खः, वय्कः जिमि अबु हे खः । अबुं थें हे जिं नं परम्पराया ज्या न्ह्याकाच्वनागु खः ।’ साइकलया लिउने बाकसचाय् वासः भचा भचा ब्वयाः हालाः हालाः वासः मियाच्वंगु वं खन । छझाः साहु अलमल जूम्ह थें जुल । स्वीदँ ति न्हापा नं अन व हे थासय् च्वनाः अथे हे हालाः हालाः साइकलय् वासः ब्वयाः मिया च्वनीम्ह मनू वया मिखाय् लुयावल । ल्याय्म्हया लिसः न्यनाः न्हुछेबहादुर साहुनं थः पुर्खाया ज्या लुमंकल । वया अबुया पालय् थःपिनिगु हे छेरिइ ज्यासः । भौ पुयाः न दायाः नयागु थलबल व चिधंगु वस्तुत दयेकाः बँपसः तयाः मिइगु । थम्हं नं मचाबलय् मिउ वनागु लुमंकल । तःधिकः जुयावःलिसे अबुं गथे गथे याःगु खः, अथे अथे जक याना मच्वं वं । थौं नया डण्डी, पाइप, जस्तापाता व मेमेगु नया सामग्री उत्पादन जुइगु ‘न्हुछे न कारखाना’या थुवाः जुइत न्हुछेबहादुर साहु सुथां लाःगु दु । थःत थम्हं गर्व यानाच्वंगु दु । लुँचुमदु देगःया गं न्याःगु सलं वया लुमन्ति श्रृंखला छखेलात । देगःया लुखा फुसय् अंगलय् खायातःगु घडी स्वल । वासः मियाच्वंम्ह ल्याय्म्हया ब्वहलय् ल्हाः दिकाः वयात स्याबास बियाः धाल, ‘छं अबुं न्ह्याकावंगु ज्या अबुं थें हे न्ह्याकाच्वंगुलिं जि खुशी जुयागु दु । थ्व हे ज्यायात तःधंकाः तःधंगु वासः पसः तये फयेमा छं । जिगु भिंतुना दु । ’थुलि धयाः न्हुछेबहादुर साहु असंपाखे स्वयाः पलाः न्ह्याकल । ‘दाँत दुखेमा… कान पाकेमा… ’ धकाः हालाच्वंगु सः लुँचुमदु अजिमा देगः जःखः थ्वयां च्वन ।"
https://nepalbhasatimes.com/23006,साहित्य,  ,कवाडी,"न्हिकं यानाच्वंम्ह धन साहुनं छेँया पिने लाछिइ ‘पुरानो कागज, अखबार, किताब, कापी… फलाम, कवाडी सामान….’ धकाः ततसकं हालाहःगु हाःसः तायेवं न्हिकं यायेगु दिनाः कःसिइ वनाः स्वःवन । कवाडी छेँ क्वय् भचा मथ्यंनिबलय् धन साहुनं धयाछ्वत –‘अय् मस्र्या, पख पख । कवाडी सामान छ । म तल आउँदै छु ।’                                                         ल्याय्म्हचाम्ह कवाडीं कःसिइ थस्वयाः धन साहुयागु ख्वाः छक्वः स्वल । साइकल दिकाः गेटया पिनेसं पियाच्वन । धन साहुनं गेट चायेकाबिल । कवाडीयात दुहां वयेत भाय् यात । कवाडी दुने दुहांवल । कवाडीयात मिया छ्वयेगु सामान छद्वँचा छखे सिथय् द्वं्रचिनातःगु दु । सामान क्यनाः धनसाहुनं धाल, ‘ल भन मस्र्या, कति पैसा दिने ? तिमिले नै भन ।’ साहुयात लिसः मबिसे मेगु हे ध्याउनाय् लाःम्ह थें व झुकय् जुयाः बिचाः यानाच्वन । अबलय् लाक कःसिं साहुनी हालाहल, ‘फुक्कं दक्वदाक्वं बियाछ्व धयागु ताः ला, कवाडी बिउगु ध्यबा मगाः धकाः लिकयाः ल्यंकातये मते । उकिं यानाः छेँ फोहर जुयाच्वनीगु खं हे खं मखुला ।’ कवाडीं साहुनीया खँ न्हाय्पं बियाः न्यनाच्वन । सामानया ध्यबा थुलि उलि बिइगु धकाः कवाडीं लिसः मबिसे सुम्क च्वनाच्वंगुलिं धन साहुनं हाकनं धाल, ‘अय मस्र्या, कति दिने भन मस्र्या ।’कवाडीं लिसः मबिउ । ताहाकयेक सासः छक्वः ल्हात । न्हिउख्वाः ज्यानाः धन साहुया मिखानाप मिखा ल्वाकाः फुर्ति पिकयाः धाल, ‘साहुजु, छु छिं जितः मस्र्या धकाः तायेकागु ला ? जि मर्स्या मखु । नेवाःया कायमचा नेवाः हे खः ।’ नेवाः भासं खँ ल्हाःगु खनाः धन साहु ज्यः जूम्ह थें त्वलय् जुयाच्वन । ‘जिं कवाडी ज्या याःगु खनाः छि तसकं अजू चाः थें च्वं । छु नेवाःया मचां थ्व ज्या याये मजिउ ला ?’उलि धाधां वं थःगु छ्यनय् न्हाय्पं त्वपुइक हिनातःगु कापः फ्यनाछ्वत । बोहलय् पाछायातःगु रुमाल नं लिकाल । वं हाकनं थःगु खँ कनायन, ‘जिपिं चिमिपिं खः साहुजु । कतः देय्यापिं वयाः थ्व हे कवाडी ज्या यानाः यक्व ध्यबा कमे यानायंकी । थ्व हे ज्यां तःमि जूपिं दु धाइ । झीसं खना हे च्वनागु दु कवाडी सामानया गोदामका गोदाम तयाः थ्व हे बनेज्या यानाच्वंपिं झीथाय् आपालं दयेधुंकल । झीपिं नेवाःतसें थ्व ज्या याये मजिउ धइगु दइ ला ?’ जि छेँजःपिं धइगु जि छम्ह व बुरीम्ह अजि छम्ह जक । जिमि मांअबु जि मचाबलय् हे मदये धुंकल । जि आखः नं ब्वने मखं । मचांनिसें ज्या सनेमाल । जिं कमे यायेगु ध्यबां अजि व जि निम्हेसित नये, त्वनेपुनेत स्याप स्याप जुइगु । जि बःचाधिकः जुइवं थ्व ज्या न्ह्याकागु खः । कतः देय्यापिं वयाः थ्व हे कवाडी ज्या यानाः यक्व ध्यबा कमे यानायंकी । थ्व हे ज्यां तःमि जूपिं दु धाइ । झीसं खना हे च्वनागु दु कवाडी सामानया गोदामका गोदाम तयाः थ्व हे बनेज्या यानाच्वंपिं झीथाय् आपालं दयेधुंकल । झीपिं नेवाःतसें थ्व ज्या याये मजिउ धइगु दइ ला ?’धन साहुनं कवाडीयागु खँ न्यना जक च्वन । छुं न्ह्यसः नं मतः, लिसः नं मबिउ । कवाडी थः याकःचा वँय् हाःथें हालाच्वनागु, सुख मताल जुइमाः, खँ धायेगु दिनाः वने हथाय् चाःम्ह थें घडिइ छक्वः स्वल । अले ध्यबा पिकयाः थम्हं छक्वः ख्वार्रर निनास्वल । अले साहुया ल्हातिइ तयाबिल । साहुनं निना नं मस्वः । थःगु पाइन्टया म्हिचाय् स्वथन । न्हापा लिपा थें थुलिमाः उलिमाः धकाः हाला मच्वं । कवाडी पलख पिलं नं साहुनं छुं मधाःगुलिं वं साइकलं चिनाहःगु बोरा छपाः लिकाल । द्वँचिनातःगु कवाडी सामान बोराय् स्वथन । साइकलया लिउने तयाः खिपतं स्वताक चित ।धन साहु झुमिं यंम्ह थें कवाडीयात जक स्वयाच्वन । वं छु छु यात पुलुपुल जक स्वयाच्वन । ‘का साहुजु थौं लिबात, मेथाय् नं ह्वःताः चूलाकः वनेमानि । थौंयात बाय् । हानं हानं वये । ज्वजलपा ।’ थुलि धयाः कवाडी साइकल गयाः ब्वात ।"
https://nepalbhasatimes.com/23560,साहित्य,  ,लापा – थःगु फाँसीया अनुमोदन,जीवनकाःछिं थःगु नसा चूलाकेत बुँ पालां मज्यःगु वयागु ल्हाः थःगु देय् म्वाकेत धिमे थानां मज्यःगु वयागु ल्हाः वं थौं लापा थानाः ज्ययेकाच्वन                                                         मंचया न्ह्यःने च्वनाच्वंम्ह छम्हसिनं छु ताराक्क लापा थात लापाया लिउलिउ सभाया दथुइ च्वनाच्वंम्ह वंं नं तारारारा लापा थानाबिल ता कि तारारारा लापा थाःम्ह वंं ताल वक्तां थ्व थाय्यात स्वर्ग दयेका बिइगु घोषणा यानाच्वंगु दु ल्हाः म्हू म्हू चिनाः च्वलापतिं धधस्वाकाः वक्तां ततःसलं भाषण बियाच्वन मानौंं कि थ्व शहरयात परिवर्तन याइम्ह व हे जक खः तर वं सुनां छुं स्वः थें त्वाल्ल स्वयाच्वन झुमिं यंकूम्ह थें अर्धचेत जुयाच्वन पलख लिपा हाकनं लिउने च्वनाच्वंम्ह मेम्हेसिन ताराक्क लापा थानाबिल सभाया दथुइ च्वनाच्वंम्ह वंं हाकनं तारारारा लापा थानाबिल हलय् छम्हेसिनं लापा थातकि हे व चंचंधायाः वं लय्लय्तायाः चायेक मचायेकं लापा थानाच्वन ता कि वं तायेकाच्वन वक्ता वया दिगुद्यः पिज्वया च्वंगु दु वक्ता वया अन्नदाता जुया वयाच्वंगु दु वक्ता वया कर्मदेवता जुयाः दनाच्वंगु दु थुकथं वं मचायेक मचायेकं ल्हापा ज्ययेकाच्वन पलख पलखया दिपाः पतिकं छम्ह कि छम्हस्यां लापा थानाः क्यनाच्वन हरेक पटक थाःगु लापाया लिउलिउ वं ततःसकं लापा थानाच्वन वक्तां थ्व अन्तिम शब्द धकाः भाषण क्वचायेकल वंं नं थःगु अन्तिम लापा हे खः धकाः झन् तसकं लापा थानाबिल जब लापाया सः दित मौन सभाक्वथाया अंगः अंगलं वक्ताया अन्तिम शब्दया सः ध्वाथुइक्क थ्वयावल व अन्तिम शब्द वयागु सर्बस्वहरण लिपाया वयात हे फाँसीया घोषणा जुयाच्वन अबलय् व आकाशं कुतु वःम्ह थें जुल  
https://nepalbhasatimes.com/29320,साहित्य,११४० चिल्लाथ्व त्रयोदशी ,इमाया अत्याचार,"बाखं                                                          बसन्त बनय् तमागु सिमा छमा दु। उगु सिमाया लिक्कसं खराचातय्गु बस्ती दु। खराचात साप मेहनत याइपिं खः । जःखः च्वंगु जग्गा दक्व इमिसं बु“ज्याये बह जुइक बांलाके धुंकल । इमिसं आः अन गाजरया पुसा ह्वल। अनं भचा तापाक पुखू छगू दु। व हे पुखुलिं लः कयाहयाः बुँइ तयेगु यात। छुं न्हि लिपा इमिगु मेहनतया फल खने दयावल । बं धमाधम चुलि थहां वःगु खनेदत। अथे मा बुयावःगु खंबलय् खराचात साप लय्ताल । न्यासि चायाः इपिं प्याखं प्याखं हुल । थुबलय् लाक सर्गतय् ब्वयाच्वंम्ह छम्ह इमां इमित खंकल । तुयूगु कपाय्ग्वारा थेँच्वंक बांलाःपिं चिचिधिकःपिं खराचात खनाः इमाया ई चुकुचुकु वन । व तप्यंक जमीनय् झम्टेय् यानाः छम्ह मचाम्ह खराचित थःगु पञ्जां ज्वनाः ब्वयावन । इमाया पञ्जाय् लाःम्ह खराचा थःत त्वःतकेत तसकं संगु खः, तर व सफल मजुल । इमा छमा सिमाय् जूवन अले खराचित अन हे स्यानाः वं नयाबिल । आः ला व इमाया न्हियान्हिथंया ज्या थें जुयावल । सुं छम्ह खराचा खनकि व इमा गनं वः, गनं वः जुइक वइ, अले झ्याप्प ज्वनाकथं ब्वयावनी । अनंलि भतिचा तापाक वनाः वं वयात स्यानाः नयाबी । इमां यानाः खराचातय् थःपिनि छेँ पिहांवये हे ग्यानापुयावल । इपिं थःथगु छेँय् कय्कुनाः च्वंच्वनीपिं जुयावल । उखेर लः बीपिं व बिचाः, संचाः याइपिं मदयाः बुँइ पिनातःगु गाजरमा धमाधम गनावन । छन्हु निरु माखाया निम्ह चिचिधिकःपि मस्त दाना क्वायेत गलं पिहां वःगु सर्गतय् ब्वयाच्वंम्ह व हे इमां खन । “खराचिया पलेसा थौं छक्वः खाचात हे नयेमाल लाकि छु, तःन्हु हे दत खाचात नये मखंगु।” इमा थथे मती तयाः सर्गतं कुहां वल । मिखा फुति याये मलावं हे व मचापिं खाचात निम्हं ज्वनाः ब्वयावन । बिचरी निरु खा थः निम्ह मस्तलिसे बायेमालाः ह्वाँय् ह्याँय् ख्वयाच्वन । व इमा बसन्त बनय् च्वंपिं चिचिधिकःपिं जन्तुतय्गु निंति आतंक हे जुइधुंकल । खाचा, खराचा, छुँ दक्व हे धमाधम पाः जुयावन । इमिसं व इमायात छुं यायेफुगु मखु । छन्हु इपिं सकलें मुनाः महाराज शेरसिंहया थाय् बिन्ति याःवन । महाराजं बिचाः हे यायेमफुत कि सर्गतय् ब्वइम्ह इमायात गथे यानाः सजाइँ बीगु खः । गुगु थासय् खराचातय्गु बस्ती दुगु खः, अन हे लिक्कसं च्वंगु सिमाय् मन्नु नांयाम्ह माकः च्वनाच्वंगु जुयाच्वन । वया गाजर तसकं हे नये यःगु जुयाच्वन । तःन्हु दत व खराचातय्सं पिउगु गाजर गबलय् बुयावइ थें धकाः पियाच्वंगु। तर बुँ धमाधम गनावंगु खंखं वया नुगः मछिनावल । कारण सीकेत व खराचातय्थाय् वंबलय् इमिसं थःपिनिगु समस्या कनाः धाल, “आः छं हे धा, जिमिसं छु यायेगु? बुँया निं बिचाः याये लाकि थःपिनिगु ज्यानया निं चिउताः काये?” “न्ह्यागु समस्याया नं छुं कि छुं समाधान ला द हे दइ । व इमालिसे टक्कर कायेगु छगू उपाय् ला माले हे माल । जिमिगु मिखाय् ला छपु हे जक लँ दनि । जिपिं थ्व बन त्वःताः गनं मेथाय् च्वंवनेमाली । न्हूगु थासय् ला व इमा वइमखु ला ।” खराचातय्सं छप्वाः म्हुतुं धाये थें धाल । “थज्याःगु नं खँ जुइला । अन थासय् नं इमा अथवा मेपिं सुनानं दुःख बिउवल धाःसा छिपिं छु हानं मेथाय् च्वंवनेगु ला?” मन्नुं थथे धाःबलय् इपिं सुनानं लिसः बी मफुत । “अथे खःसा छं हे छुं या रे सा । मखुसा ला छुं न्हि लिपा हे जिपिं दक्वं मदयावनी ।” खराचातय्सं धाल । “जिगु आइडियां ज्या बिल धाःसा छिपि सदांया निंतिं थुगु संकटं मुक्त जुइ ।” मन्नुं धाल । कन्ह्यकुन्हु खराचात थःपिनिगु छेँ पिहां वयाः बुँइ वल । मन्नुं धाःथें इमिसं जःखः च्वंगु कंझाः ध्यनाहयाः बु“इ ह्वलाबिल । उखेर सर्गतय् ब्वयाच्वंम्ह इमां बुँइ तःम्ह हे खराचात चाःहिलाच्वंगु खन । थ्व खनाः व साप लय्ताल । “थ्व मूर्खतय्सं इमिगु छयं च्वय् काल चाःहिलाच्वंगु दु धयागु मसिउगु जुयाच्वन का ।” थथे मती तयाः खराचा दाया यंकेत व इमा बुँइ कुहां वल । उखेर सिमाय् छकचाय् च्वनाः इमाया चहःपहः स्वयाच्वंम्ह मन्नु माकः इमा स्वारारारा कुहां वःगु खनेवं थः सिमाया मेगु कचाय् फुट्ट तिंन्हुयावन । अथे याःबलय् उगु सिमाया कचा क्वछुत, अले थ्याक्क व इमाया ल“य् लात। थ्व ज्या थुलि याकनं जुलकि इमां काचाक्क छखे चिले हे मफुत । व सिमाकचाय् भाराक्क न्याःवन अले बुँइ कुतुंवन, बुँइ ह्वलातःगु कथं सूगुलिं इमा वाथावाथा कनाः हालाहल । मन्नुं खराचातय्त इशारा यायेवं इपिं दक्वं वनाः इमायात दायेफक्व दाल । इमा गय् गय् यानाः अनं बिसिउँवन । “पासापिं, आः व इमां थन वयेगु आंट याये फइमखुत।” मन्नु माकलं सिमां कुहां वयाः धाल । “सुभाय् दु मन्नु छंत, यक्व यक्व सुभाय् दु। इमां ला जिमित म्वाये हे थाकुका बिउगु खः । छंगु बुद्धिं यानाः जिपिं उगु संकटं मुक्त जुल ।” खराचातय्सं मन्नु माकःयात च्वछात । थ्वयां लिपां निसें बसन्त बनय् व इमा गबलें हे मवल ।"
https://nepalbhasatimes.com/29467,साहित्य,११४० चिल्लागा पञ्चमी,चंखेचा धोंया जाल,"उषा वज्राचार्य                                                          शिकार मामां उखेंथुखें चाःहिला च्वंम्ह चंखेचा धोंया आकाझाकां गुलुलुलु तुलावयाच्वंगु तग्वःगु ड्रम छगलय् मिखा जूवन । ड्रमय् पुसा तयातःगु दु। ड्रमय् दुने छुं मदु । ड्रम स्वस्वं चंखेचां घौपलख सुम्क च्वनाः बिचाः यानाच्वन । न्ह्यपुइ छुं बिचाः बुयावयेवं लय्तायाः व तिंक न्हुल । व याकःचा हे भुनुभुनु हाल, ‘जिगु थ्व उपाय ज्या वल धाःसा ला थौं जिं प्वाः जायेक ला नये खनी बाः सा !’ धोंचां ड्रमया पुसा लिकयाः उकियात घँजा व स्याउला हयाः त्वपुयाबिल । आः ड्रम गुफा थें खनेदत । ‘आः छता हे जक ज्या ल्यंदनि ।’ थथे भुनुभुनु हाहां चंखेचां फलफूल भचा ड्रमय् तयेहल । ‘आः थन खराचासां, चल्लासां फलफूल नयेत दुहां वनी, जिं काचाकाचां ड्रमय् पुसा तयाः गुलुलुलु तुइकाछ्वये, अले ड्रम ग्वारा ग्वारा तुलावनाः इपिं सी । ड्रम तुलावनेगु दित कि जिं अले मज्जां व शिका® नये ।’ थुबलय् हे तुइचा खराचा चाःचाःहिहिउँ अन हे थ्यंकःवल । ‘अय् थ्व गुफा गनं वल? न्हापा ला थ्व थासय् गुफा हे मदुगु,’ तुइचा अजू चाल । अनंलि भचा न्ह्यःने वंबलय् वं ड्रमय् तयातःगु फलफूल खन । ‘वाह ! फल,’ थुलि धयाकथं नयेत न्ह्यःने वंबलय् वयात झसंग वन। वं बिचाः यात कि छता ला थन गुफा हे मदुथाय् गुफा दयाच्वन, उकिसनं हानं ताजा फलफूल, पक्का नं थन छुं डबड दु। तुइचां सतर्क जुयाः ड्रमया जःखः मिखा ब्वःबलय् वं चंखेचिया न्हिप्यं छकूचा खन। आः वं खँ थुल । ‘चंखेचा जनावरत स्यायेत थ्व चाल म्हितूगु जुल का, मखुला अय्सा । आः स्वइ का थ्वं ।’ थथे बिचाः यानाः तुइचा फुट्ट फुट्ट तिंन्हुयाः मणि गैंडायाथाय् वन । स्येंस्यें फुंफुं मिंकाः वं धाल, ‘मणि दाइ, छि ला थन धकाःसा लानाच्वन । जिं छितः गन गन मालावये धुन का ।’ ‘छाय् ले तुइचा ?’ ‘दाइ, छितः च्वनेत बांलाःगु बाय् छकू माःगु मखुला ? चंखेचा धोंनं छितः धकाः छगू बांलाःगु गुफाया व्यवस्था याःगु दु। वं छितः ब्वनाहिँ धकाः जितः सःतकेहःगु ।’ ‘थ्व ला तसकं लय्तायेबहगु खँ जुल,’ थुलि धयाः मणि गैंडा तुइचा खराचा लिसें वनाछ्वत। तुइचां तापाकं हे ड्रम क्यँक्यं धाल, ‘उ का गुफा । आः जिगु ज्या सिधल ।’ ‘सुभाय् दु, तुइचा,’ मणि थुलि धयाः तुरन्त हे ड्रमय् दुहां वन । ड्रमय् सुं दुहां वं थें च्वनाः चंखेचां काचाकाचा पुसा क्वातुकाः तयाबिल अले भ्वाक्क प्यंकाः ड्रम गुलुलुलु तुइकाछ्वत। ड्रम तुलावनाः छथाय् थ्यंकाः दित । ‘आहा, थुकी ला च्याम्ह झिम्ह खराचात छक्वलं हे दुहां वं थें च्वं, खूब मोज यायेदइगु जुल का,’ थथे मती तयाः वं पुसा चायेकल । पुसा चालेवं मणि गैंडा काचाकाचां पिहां वल अले तं पिकयाः हाल, ‘दुष्ट चंखेचा जिलिसे थज्याःगु ख्याः यायेगु का मखुला छं ?’ अनंलि गैडां थःगु न्यकुतिं च्वयाः चंखेचित भौं भौं बस्वात। चंखेचा वाथावाथा कन । बल्ल बल्ल माफि फ्वनाः ज्यान बचे यानाः व खुत्यां खुत्यां कयाः अनं वनाछ्वत। वयागु दुष्टताया सजाँय् वं गाक्क हे फयेमाल ।  "
https://nepalbhasatimes.com/26896,साहित्य,११४० कछलागा सप्तमी,निजिरोसया ‘करं क्यंगु लँपु’,"यल – नेपालभाषाया बाखं च्वमि निजिरोस श्रेष्ठया न्हूगु बाखं मुना सफू ‘करं क्यंगु लँपु’ या पितब्वज्या जूगु दु । थनया कुपन्डोलय् च्वंगु सातोआकी भवनय् जूगु छगू ज्याझ्वलय् नेपालभाषाया आख्यानकार मथुरा साय्मिं उगु सफूया पितब्वज्या यानादीगु खः ।                                                         ईलोहं प्रकाशनया ग्वसालय् नरेशवीर शाक्यया सभापतित्वय् जूगु ज्याझ्वलय् नवासें उपन्यासकारलिसें बाखं च्वमि साय्मिं नेपालभाषाया माध्यमं सफूत च्वया साहित्यया विकास यायेगु नापं भाषा म्वाकेगु माध्यमकथं नं छ्यला वनेमाःगु खँय् बः बियादिल । सफूया च्वमि श्रेष्ठं लसकुस यानादीगु ज्याझ्वलय् पाहांकथं झायादीपिं साहित्यकारपिं ध्रुव मधिकःमि, डा. पुष्पराज राजकर्णिकारं सफूया समीक्षा यासें सफुतिइ दुथ्याःगु बाखं सरल जूगु नापं सामाजिक यथार्थता, वेदना, सकारात्मक विचाः दुथ्याःगु खँ कनादिल ।"
https://nepalbhasatimes.com/29469,साहित्य,११४० चिल्लागा पञ्चमी,चुनाव ?,"पुष्प मुनंकःमि                                                          चुनावं सिधयेधुंकाः इमिसं क्वखात “जनप्रतिनिधि” अले चुनाबं ब्यूगु ‘जनप्रतिनिधी माः’ क्वखाये धुंकाः डोजर जुयाः थः यःथाय् पलाः छित पःखाः गयाः झ्यालं दुहां वन ल्यत्तुल्ययाः खाचातय्गु खे“ नया हल ल्हातय् क्यूगु हि हुयाः थःत थम्हंतुं निष्कलंक घोषणा यात द्वहंसां जक मखु, धुँ, भालु जुयाः गांगामय् चाःहुलाः थःत यःगु ल्ह्वना हल दुनुगलं निसें मखुसां झिपतिं प्यपुंकाः नमस्कार याकल आः ला सिंहदरवारय् दयेकूगु हलो जोते यानाच्वन जनतायात, व हे जनप्रतिनिधितय्सं बिचरा जनता जनार्दन धाःपिं जनप्रतिनिधिइ रुपान्तरण जूपिंत स्वयाः थःत हे विश्वास याये मफुत थौं बाध्य जुयाः सः थ्वयेकल थ्व चुनाव खः कि श्री ५ दयेकेगु समारोह ?"
https://nepalbhasatimes.com/22450,साहित्य,  ,चेस व आरती,"                                                         मंगलमान शाक्य चेस रत्नध्वज जोशी छम्ह चेसया सौखिन कथं चालीसया दशकय् जि ंदकले न्हापां वय्कःनाप हे चेस म्हिताः म्हसिउगु खः । थ्व ई धैगु जिं साहित्यया कखग सयेकेत स्वया च्वनागु ई । जि झिदँ दुबलय्निसें चेस म्हिते सःगु । जिगु समवययाम्ह विश्वनाथन आनन्दया ई नापनापं जिं न चेस म्हिता त्याकावनागु खः सन् असीया दशकय् । आनन्दयातथें जितः नं उबले चांन्हिं चेस जक म्हितेगु ह्वताः व हःपाः चूलाःगु खःसा आनन्द नाप नं चेस म्हितेगु लँपु चूलाइगु खइ । छाय्धाःसा चेस म्हितुम्हितुं उबले छगू ई थज्याःगु नं वःगु खःकि जिंनाप चेस म्हितीपिं फुकसितं जिं बुकेफु, गुलिसित बुका । जिगु चेसया लँपु त्रिपुरेश्वरया राष्ट्रिय खेलकूद परिषद्या चेस कासाय् वना दित । चेसयात ताँ दयेकाः जिं वय्कःयात जितः नेपाली भाय् च्वये स्यनाबीम्ह गुरु नाला । सनिलय् न्हिंन्हिं वय्कःया छेँय् वनेगु । लाबला वय्कःथाय् वनाबलय् छन्हु जिं सिल आरती नांया वय्कःया सफू छगू प्रकाशक मदयाः पाण्डुलिपिया अवस्थाय् हे लानाच्वंगु दु । उबलय् जितः घोर आश्चर्य जूगु खः, रत्नध्वज जोशी थज्याःम्ह सिद्धहस्त च्वमिया निंतिं नं प्रकाशकया अभाव जुइ धकाः । जिं अबलय् वय्कःयात काचाक्क धयाः— पिकाइपिं मदुनिसा जिं छिगु थ्व आरती सफू पिथने । मेपिंत बियादी म्वाल । वय्कलं जितः तटस्थ भावं धयादिल– मेपिं पिकाये धकाः वइ हे मखु, छं पिकाये मंदुसा पिका, जिगु स्वीकृति दु ।वय्कलं स्वीकृति बियादीवं जिगु मन स्वकु थहांवन । वय्कःया सफू पासापिनिगु ग्वाहालिं उबलय् नकतिनि स्वनागु कीर्ति सफूकुथि पाखें पिथना । वय्कलं मति लुइकु थें वय्कःया थ्व आरती सफू वय्कःया पँय्ताखलःगु सफू जुल वय्कः दतले । सफू पिदंगु निदँ लिपा वय्कः मंत । वय्कःया क्वथाय् च्वंगु सफू लुँकःमिं लुँवहयात बिचाः यानातःथें वय्कलं तितिपापा यानातयादी । छकः जिं वय्कःयाथाय् च्वंगु सफू छगू छेँय् यंका स्वयाहये धयाबलय् वय्कलं बरु थःम्हं हे उगु सफूया छुं पाना ब्वनाः न्यंकादिल, सफूक्वथां पितबियामदी । वय्कः मदुगु छुं ईलिपा वय्कःया सफू छु जुयाच्वन धकाः स्वःवनाबलय् छेँजःपिंसं थाय् नल धकाः सफूत धाक्व लनाः मियाछ्वयेधुंकल । वय्कलं नेपालभाषाया च्वमि कथं तारिफ याःपिं साहित्यकारत सिद्धिचरण, दुर्गालाल, नर्मदेश्वर, बिजयश्वरपिं खः । सिद्धान्तनिष्ठ जूगुलिं वय्कःया भाय् सरिता थे सरल, क्लिष्टया कँ मदु । जिं नापलानाबलय् तक वय्कलं बांलाक न्हाय्पनं मताये धुंकल । च्वसु च्वइबलय् धाःसा वय्कःया कापी सफा हे तिनि । केरमेत यायेम्वायेक छक्वलं व छहाकलं च्वयादीगु वय्कया तःपु च्वसु जिं प्रेसय् वने न्ह्यः ब्वनागु दु । बिचाः सरल मजुइगुलिं हे साहित्य क्लिष्ट जुइ धइगु वय्कःया स्पष्ट बिचाः दु । नेपाल राजकीय प्रज्ञाप्रतिस्थान नाप स्वाना तपंक सफू नापं पिकायेखंगुलिं वय्कः जुजु महेन्द्र प्रति कृतज्ञ । पूर्ण पथिक बाखं च्वमि मजुसे ब्यापारी जूगु वय्कःया छतिं चित्त बुझे मजू । पथिक धुंकाः वय्कलं बरोबर नां कयादीम्ह बाखं च्वमि हरिशंकर रंजितकार खः । आरती वय्कःया थ्व निबन्ध कथं ने.सं ११०७ स पिदंगु दकलय् लिपांगु कृति आरती आलोचनात्मक निबन्ध मुना खः । नेपालभाषाया न्हापांम्ह आलोचक व निबन्धकार कथं वय्कः झीगु भाषाय् धस्वानादी । आलोचकीय प्रवृत्ति दुपिं सकलें निबन्धकार जुइफइगु वय्कःया आन्तरिक धारणा कथं हे जुइ वय्कः थः खुद् नं आलोचकया लिसें निबन्धकार नं जुयादिल । धाथें धायेगु खःसा विचार प्रधान व विषयपरक निबन्ध ख्यलय् नेपालभाषाया वय्कः नायः खः । नापं वय्कःया भाषा शैलीयात दकलय् दुकुलुगु शैली कथं नालातःगु दु । वय्कःया निबन्ध व उकिया स्वरूपया खँय् वय्कलं थःगु तःपु लेखय् तःथाय् स्पष्ट यानादीगु दु । उकिं वय्कःया पाखें प्रतिपादीत निबन्धया दापू छफुति हे इकिधिकि मसनीगु स्वाभाविक खः, गुकीया प्रत्यक्ष दसु थ्व आरती सफूया न्हापांगु निबन्ध ‘जिगु निबन्ध व आलोचना’यात कायेफु । ‘च्वयेगु धयागु छु’, ‘साधारणीकरण सिद्धान्त’ व ‘छु, गुकथं’ स्वपु लेखं क्रमशः च्वयेगुया औचित्य व लेखकीय धर्मयात बांलाक पतिंचां सुयाक्यंगु दु । सम्भवतः सुं नं साहित्यय् रूचि दुपिं ब्वमिपिनिगु निंतिं थुपिं लेखत पठनीय व मननीय जुइ । थःगु आग्रहयात व्यावहारिक तर्कं सन्तुलित याकाः न्ह्यब्वयेगु रत्नध्वजजुया निबन्धया दकलय् तःधंगु विशेषता खः । ‘छन्द व कविता’, ‘समीक्षाया दापू’ व ‘काव्य व अलंकार’ स्वपु निबन्धयात सैद्धान्तिक समालोचनाया लेख कथं नालेफु । ‘छन्द व कविता’ व ‘काव्य व अलंकार’ निबन्धय्, नांजाःपिं पूर्वीय आचार्य व विद्वान्पिनिगु युगीन ‘धारणा व मान्यता, थौं तकया परम्परा नालाः व्याख्या यायेगु पह दुसा ‘समीक्षाया दापू’ निबन्धय् व्यावहारिक तर्क सन्तुलनं थःगु मौलिक सिद्धान्त प्रतिपादन यायेगु कुतः दु । ‘निगू उपन्यास’ व ‘झीगु निबन्ध साहित्य’ लेखय् वय्कःया आलोचनात्मक प्रवृत्ति प्रबल खनेदु । न्ह्यागुसां आलोचना व निबन्ध च्वयेगु खँय् वय्कःयाके थःगु छगू दापू दु, छगू कसि दु, गुगु कसिया चाकः दुने च्वनाः वय्कलं थःत अभिव्यक्त यानादी व मेपिंत लनादी । आरतीयात वय्कलं ‘जिगु पँय्ताः खलःगु सफू’ धयाः थः बिना वनेत्यंगुया स्पष्ट संकेत यानादीगु खः । न्यागू दशकया वय्कःया साहित्य साधनाय् बिचालय् गुगुं इलय् गुगुं कथं हिउपाःया चिं खनेदःसां वय्कःया शैलीया स्वरूप यथावत हे तिनि धयागु खँ वय्कःया फुक्क धैथें प्रकाशित लेख रचना व सपूmतसें यच्चुक क्यनाच्वंगु दु । सामान्यतः गुगुं पूर्वीय दर्शनया ‘अकाट्य तथ्य’या लिधंसाय् थःगु कसि च्वलादीम्ह रत्नध्वजजुया बारे थौंतक नं सिइके मानीगु खँत यक्व दनि । थःगु स्वाभाविक स्थितिया ल्याखं वय्कलं उबलय् बियादीगु आरतीया मेमेगु ब्वत लिपा पिदनितिनि धयागु मनंतुने । जिं हे च्वयागु वय्कःया थ्व सफू म्हसिकाः वय्कलं जिं च्वःगु धकाः पत्याः यानामदी । जनकलाल बैद्यजुं च्वःगु धका वय्कलं जनकलाल बैद्यजुयात नापलानाः धयादिल । थ्व व जिगु मेमेगु च्वसु वय्कःयात क्यनाः वय्कःया सल्लाह सुझाव काये न्ह्यः हे ने.सं. ११०९ स वय्कः मंत । वय्कः मदुगु छुं न्हि तक नं वय्कःया मृत्युया बुखँ गुगुं संचार माध्यमय् मवः । लिपा थीथी संचारमाध्यमय् जिं हे सूचं बिया । रत्नध्वज जोशी थज्याःम्ह अन्तर्मुखि स्वभावया च्वमिपिंत बांलाक म्हसिइकेगु लँपु धयागु वय्कःया हे च्वसुत त्वःमफिक व लिसा लिसा कयाः ब्वनेगु खः । ब्वंलिसे प्याज प्वलायंकेबलय् थें यचुसे खनेदयावइ ।"
https://nepalbhasatimes.com/36078,साहित्य,???? ???????  षष्ठी,कोरोना-१९,"राम व रबी निम्ह पासापिं, निम्हेसियां मध्यम परिवार, निम्हेसियां अबु कोरोना पोजेटिभ जुया होम आइसोलेसनय् च्वनाच्वंगु । रामया अबुयात कोरोना जूगुलिं अट्याच बाथरुमसहितया क्वथाय् याकःचा तयातःगु खःसा, रबीया अबुयात छुं हे मधासे थःपिं सचेत व स्वास्थ्य मापदण्डय् च्वनाः खँल्हाबल्हा यानाः याकःचा मत्वतुसे च्वनाच्वंगु, चःबि नं छगू हे चले यानाच्वंगु तर सरसफाई गाक्क यानाच्वंगु । रामया परिवार सकसियां अबुनाप खँल्हाबल्हा मदु, नयेगु धाःसा धाःधाःगु नकाच्वंगु दु ।                                                         अय्नं वयागु स्वास्थ्य कमजोर जुजुं वना च्वन । तर थुखे, रबीया अबु धाः सा उसाँय् मदुम्ह थें हे मच्वं । डाक्टर नं क्यने म्वाः, स्थानीय स्वास्थ्यकर्मीपिंसं धाःथे यानाः छेँय् हे दुगु लाबा, पालु, हलु, इमू नापं थौंकन्हय् चले जूगु गुडुचि दुगु आयुर्वेद वासः, गुकिं इम्युनिटि पावर अप्वयेकीगु ज्या याइ हँ धाःगु नया च्वंगु दु। उखे रामया अबुयात न्ह्यागु नकूसां म्हय् थिउगु हे मखु, अन्ततः अस्पताल यंकेमाःगु बाध्य जुल, अस्पताल यंकल, आइसियू अले भेन्टिलेटरय् तकं तल तर बचे याये मफुत । थुखे रबीया अबुया उसाँय् बांलाना वल, वासः नके म्वाःल, जाँचे याकूगु इलय् नेगेटिभ वल, छेँ च्वंपिनि नं जाँचे याकल, सकसियां हे नेगेटिभ वल । सकलें लय्ता तर उखे रामया परिवारय् धाःसा दुःखं कल । छन्हु रबी रामया छेँ वन, निम्हं खँल्हाबँल्हा जुल । थःथः अबुपिंत सुसाःकुसाःया बारे खँ जुल । ‘बाःयात कोरोना धाःगुलिं जिमित नं सरे जुइ धका याकःचा छकु क्वथाय् तयाः माःगु दक्वं यानागु खः तर नं…’ रामं मिखाय् ख्वबि लःलः धायेकल । रबीं कन- ‘जिमि ला बायात कोरोना धकाः सिइके हे मबिया, जिपिं नापं तुं च्वना, तर स्वास्थ्य मापदण्ड कथं जिमिसं माक्स, पंजा, स्यानटाइजर, साब्वं नं ल्हाः जक मखु थल बसजाःनापं बांलाक सिलेगु याना । आयुर्वेदिकनापं छेँ हे दइगु लाभापालु, हलु इमु लगायत क्वाःल त्वंकेगु त्वनेगु यानागुलिं जिमि बाः ला ल्वगिम्ह थें हे मच्वं, जिमित नं सरे मजू । बायात आ ठिकठाक हे दु नापं सकल परिवारपिंत नं ठिक हे दु ।’ राम त्वलंहं च्वना रबीया खँ न्यना च्वनेगु बाहेक मेगु छुं याये मफुत । धात्थें जिं नं स्वास्थ्य मापदण्ड पूवंकाः बाःयात न्ह्यइपुगु लकसय् सुसाःकुसाः यानागु जूसा थथे मजुइगु खइ धकाः मनमनं रामया बिचाः वल । सुभाय् ।"
https://nepalbhasatimes.com/36089,साहित्य,???? ???????  सप्तमी,भिंतुना,जीवन छु खः धयागु सीकेत थन म्वाःम्वाकं सिना च्वने म्वालेमाः                                                         दरवार थें च्वंगु छेँ दयाः नं थन अस्पतालया क्याबिनय् च्वने म्वालेमाः जहाँ तहाँ ताःहिला च्वनाम्ह थन झ्यालं जक स्वयेत नं पासा माले म्वालेमा ग्वलंग्वः मोटर ग्यारेजय् तयाः थन ह्वीलचियरय् च्वना जुइ म्वालेमा ज्वलं ज्वः वसः दराजय् तयाः थन पाइजामाया भरय्च्वने म्वालेमा बैंकय् तयातयागु जिगु ध्यबा थन भ्वं बरोबर जुल धकाःच्वने म्वालेमा देश परदेशया नसात्वँसाय् दुनाम्ह थन वासःया भरय् म्वाना च्वने म्वालेमा
https://nepalbhasatimes.com/36400,साहित्य,???? ???????  चतुर्दशी,कठपात्र,"थौं छम्ह मनू बैंशया मूलुखाय् थ्यना आकाझाकां जूवन । छुं दँ न्ह्योया छगू कोलाहल अबोध ख्वसःया हूलमूलं छं वयात तिफ्याना हया वइत सुवा ब्यु- ताः आयु म्वायेमा ! बिचराअथे थथे छुं मसिक छगू म्हगस म्हं वल । (लुमंके बहगु खँ म्हगस न्ह्याबलें दथु जक जुइ च्वः-प्वः बिनाया ।) आः छंगु कर्तव्य वयागु म्हगस यात्राया छ छम्ह बांलाःम्ह देतं जुयाब्यु । वयात छगू समस्वरताय् म्वाकेत, व दुने छगू सामूहिक उपस्थिति थनेत ताकि वं थुइ थब्यु म्हगस न्ह्यलं मचातले छगू गतिया नां नं खः, गन भतिचा जीवन, भतिचा मृत्यु व भतिचा बेहोशीता नापनापं दइ । वः मचायेक, वं मचायेक हे वनीगु दथुइया गुगु हाकः दु, थुइका ब्यु- व ई अनन्त खः । छं थःगु अस्तित्व व ई दुने मालेफु, उच्चताय् म्हगस चफुइगु छगू बांलाःगु त्वह खः । अूँ न्यं जुइनि गुगुं जातक, उपनिषद अथवा कुरान इपिं थुइका ब्यु ।                                                         ब्यस्तिइ थ्व दिं छगू मू वंगु दिं । छगू हे एकसरोयात खलबल याइगु दिं । व न्हू पाहाँयात लसकुस गुकथं याये ? आशिका दु, कामना दु, सुवाः दु तमाम इपिं भिं मनोवृति दु। आखिर नःलि तिनि खः, लिच्व झ्वपियावनीगु गुगुं लँया निर्माण हे मजूनि । थुलि शुद्ध, पावन व नीलः जुइ ! न्ह्याबलें थुकथं उद्घाटन याये मफु। धयाब्यू छगू छगू मर्माहतं थुं दिनावनीगु लिच्वःया छता घटना खः थ्व उद्घाटन । माफया थौं स्पेशलिष्ट न्ह्यया ए, तमास पूर्वज पिढी उकिं । न्ह्याबलें बाः वनीगु खुसीयात थौं गतिशील भाःपियाच्वना । बिचाःया थ्व छबः पाखें द्याःपिं ए पूर्वजपिढी दसिया अभावय् चिच्चा दनाच्वंगु अनाम छिमिगु अस्तित्व प्रति जिगु सहानुभूति दु। तर थौं सजग जुयाच्वना । मति दु थ्व अचेतनता हे बाः वनेगु अमया छगू ब्व जूसा ? छगू असंयमित ख्युँ लँय् झुग्लुब्वाय् माली । दुर्घटनाया थ्वति त्रैआयामिक लिच्वः मेथाय् गन माःवने ? ए बाः थौं उकि महान सजगताया थ्व महत्वपूर्ण दिं खुन्हु छगू नखः न्यायेके । छगू सामुहिकताया उपस्थितिइ वयागु पदार्पणया न्हापांगु सुचं बिइ । – नखः न्यायेके धुंकूगु दु÷जिगु लघुतायात क्षमा ब्यू ए पूर्वज पिंढी । जि थौं न्यायेकागु जुल । – नखः न्यायेका च्वंगु दु÷जि नापं न्ह्यलं चाःपिं फुक्कसित जिगु सुभाय् दु। थ्व समस्वरताया निंतिं, थ्व न्हापांगु पेग –चियर्स ! – नखः न्यायेका च्वनितिनि-मतितये मनू थःम्हं गुब्सं चिरि थमबाः ! थ्व संभावित अड्कल क्रियान्वयनया नितिं थ्व निगूगु पेग-चियर्स ! थौं छम्ह मनू बूगु दिं । बुइधुंका क्रमशया जिन्दगीइ थौं हानं व हे दिं । चिरायुया कामना व सतहलय् दनाच्वंपिनिगु सामुहिक उपस्थिति गनं हे मृत्युया किञ्चित जः मदु। थ्व हर्षोल्लास जीवन्तया छगू नमूना खः । व जीवन दुने आरम्भया संकेत व विकास दइ अन्तया सूचं व पूर्वाधार दइमखु। व आकाझाकां प्वंकः वनेमालिगु जीवनया समवेदना प्रति छतिं हे तयार जुयामच्वंगु परिवेश ख्याकं त्यगु अनुभूतिं विमुढ जुइ । जिं थ्वयात अनिवार्य मृत्यु धया । जिं थ्वयात अनिवार्य जीवनया संभावित दुर्घटना सत्य धया । गन मनू जुं वनेगु आकृतिइ वनागु अभिप्राय थुइकि । अले दँयदसंया व हर्षोल्लास व जीवन्तता मात्र छगू हुयावंगु पलाःचिंया अशक्त पलाः थें लँय् गुगुं न मोडय् पराजित जुइ । मचाय्क हे वयाः मचाय्क हे वनीगु दथुया छगू हाकः म्हुनावनि । थ्व हे परम्पराया छगू न्हि खुन्हु म्हगस चब्बुइभनं मनू छम्ह सित । बैशया मुलुखाय् आकाझाकां पिहांवये मखंक जूं वन । म्वायेगु झ्वलय् अथवा जीवन्तताया पलाखय् क्रमशः गयावनाच्वंगु त्वाथः या न्हपांगु चरण जूगुलि यांकया धायेमफुत मृत्यु थ्व, गुलि सहज अले मान्य ? व नाप छुं नःलि स्वापु तक्यनाच्वंगु दु अथवा वयागु आकृतिं मेगु पक्ष यात मा कथं लिजःबियाच्वंगु दु। मेगु पक्ष या अस्तित्वया नितिं थ्व छता सापेक्ष सम्बन्ध भापा । थ्व पूर्वस्मृतिं सिम्ह ल्यू ल्यू सनावनेगुलि छगू असंगठन हल धाय्फु । धात्थें अनियतिग्रस्त भापिइ जिन्दगी व जिन्दगीया सिमित दिनचर्याप्रति, वयागु अबोध मृत्यु प्रति । तुमछ्यायँ ! सिगु मतिना व असमय चब्बूगु भावनाया चिच्चालय् छगू सुसांदगु संगीत । तुमछ्यायँ ! लुमंकि -प्रस्थानय् स्वाँ न्ह्यकेगु पदार्पण या बांलागु सूचं खः । तुमछ्यायँ ! ह्यू पाः या झ्वलय् थ्व छता अंश खः live alone or die ! तुमछ्यायँ ! न्हयोने पूगु का व ल्यूनेया बिलकुल मौन व सांकेतिक लश्कर या दथुं दु फांगा तसकं भुइसंगु खनेदु । वातावरण त्यानुक व करिब करिब सुनां मंमदेक लुयाहःगु पलासः खय् बिलकुल मौन व झ्यातु खनेदु । थ्व सिथं यंका च्वंगु लश्कर । जन्मन्हिया थ्व छकूचा अंश अले न्हि सतकया छहाकः तप्यंगु नियतिइ थ्व दृश्यमानय् न्हू पलां गुथाय् दु मालाच्वना । गुकें म्वाय्गु या सम्पूर्ण तन्त्र असामयिक भ्वखाचं त्रस्त जुइ । अले मनू गन व गुथाय क्वदइ व व तनिगु लँ सम्भवतः थ्व निर्धारण याइ । म्वाय्गु छता सामान्य औपचारिकता जक खः । पाय्छि जू म्वाना जक च्वंसा म्वाय्गु क्रमय् गुगु दुर्घटना थमय्ब्यू । तर नियतिग्रस्त जिन्दगीया आरोह अवरोध खय् थ्व सतिकता गन? भतिचा धेचुला वा म्वेहिलाबि, म्वायेगु तृष्णा प्रति अले जिजीविषा छगू किसिद्वम्व जुइधुंकि । मानो स्वघोषित सूत्रत नाप आवद्ध पलाःया प्रत्येक इन्च इन्च असमय श्रृंखलाहिन जुइगु परिवेश प्रति गाक्वं मू हा, वाराक्वारा सं । जिन्दगीया भय्ब्यूगु घः थन्थनय् बिना हुनि सनाबि व लिक्क लिक्क ध्याचः जुइक लः वानाबि । तर संवेदनशील या थ्व उकुमुखु धंगु लकस प्रति छगू न्हयसः दु – सम्भोग या व ई बिना वंगु नं ला जुइफु अले थौं या थ्व मृत्यु या गुंजायश हे गन दत ! तर्क खः छता हा काय् धुंकुगु संस्कारया चाकलय् हास्यास्पद मजुइ धका धाय्मफु अले इमिगु प्रति गुगुं ब्यंग न याना मच्वना । तर निर्वाण या त्वाथः गइगु मनूया पलाः प्रत्येक मनूया पदार्पण यात छगू बांलागु दुर्घटना गथे माने मयाये ? छन्त हे ज्वने, वयात हे ज्वने अथवा जित हे ज्वने आखिर सुनां बांमलाक था था मथा याइगु झ्वलय् निरुत्तर या विकल्प गन व गुथाय् सुला च्वंगु दइ ! खत खइ छम्ह निम्ह सिनं थ्व झ्वलय् वंगलसिमा या बः कावन, हाराकिरि या बः कावन, स्वैर कल्पना या बः कावन व थःत माछि लुधंकल निरुतरया छता प्रतिक्रिया कथं । प्रकृति प्रदत खः बिनावनिगु पहर । मनू थ्व दुने हे म्वाय्मा, सिमा व सनेमा । जीवन कटुभास नं मखु पलाः या मूल्यात्मक स्थिति नं मखु गुकि या लिधंसाय् मनू मचाय्क धलि हाक्क तिं न्हुइ । थ्वनितां या समवेत् मिश्रण जिन्दगीया घात प्रतिघात खः । जिं थ्वयात जीवन्त धाय् पहर मब्यूतले जुइगु जीवन्त । खः, धाय्मफु खंक खक या जिन्दगी तप्यंक आत्म हत्या जुइ अथवा चेतनताया न्हापांगु पलाखं हे थःत त्यलि । धइच्वंगु दु छगू तप्यंगु धो नापं मनू म्वातले मृत्यु स्याये म्हा थः दुने-प्रकृति-प्रदन थ्वहे खः सम्भावित शताब्दी ता आयु उकें जुइ-अपशोच दु महत्व कांक्षा थ्व सिबें अप्व थां मवनेगु संस्कारय् स्वताक कैद दु ) यथार्थय गमन न्ह्याइपुगु खँ खः मेगु उगुंथुगुं यात चिका । मखुसा परिवेशया सम्मोहन प्रति थुलि आकर्षित छाय् मनू ? निस्तब्धताय् थुकथंया कोलाहलया लुना गुकथं मनू पाखें ? तच्वकं निकृष्त जीवया नां खः मनू अय्नं थ्व नापयासम्बन्ध थुलि क्वातु, मृत्यु प्रति आतङ्कया दकले सशक्त हुनि खः मनू । अले बैशय् जीवनान्त थुकेया छगू अकाट्य तर्क ! जिं मस्यू छगू अस्वीकृत मृत्यु सि मालिबले मुक्ति व गनथाय् सुला च्वंगु दइ अथवा जीवन वयात गुलित नियतिपूर्ण खः । छकः दुघर्टनायात पना लुइगु जीवन म्वाना स्वये मास्ते वः छकः दुघर्टनायात चिका दैगु जीवन हने मास्तेवः । थुलि लाछि म्वानाच्वना छकूचा संभावनायात चिके मफु । मानो पदार्पण छगू निश्चित गति नाप बा वनेगु या नां खः । गन व्यक्तिया स्वहरण न्ह्याबलें खण्डित जुयाच्वनि । छगू खण्ड सत्य म्वानाच्वनि । छम्ह सिम्ह लिसे उकिं यक्व बाकिदनिगु खण्ड अंश सनावनि । व थौं जि छम्ह मनूया सिम्ह लिसे ल्यू ल्यू सनावनाच्वनागु झ्वलय् अझ छम्हसित वयागु मृत्युया भलासा बिया वनाच्वनागु झ्वलय् तिकिनंगु वयागु ख्वबियात न्हू न्हूं वनाच्वना । वयागु ब्वह निरन्तर ज्वनेगु जित भतिचा गर्खेसे च्वंगु खयफु लकस रोदन व शोकाकुलं झचाय्क प्यागु दत्थुं । घात तक्कया थ्व हाकःया निम्ति वास्तवय् छक्वय्या मौन कुगागु खः । छघौया भावहिनता औला दौला खः । मेगु अप्व लिक्कच्वंपिसं हचि धयाच्वंगु नं मदु। आखिर थः नं व हे झ्वया छगू नियमबद्ध कडि खत । गुकेयात लुधंकेत थौंया गा वंगु घाः कथंया समवेदना प्वंकेगु थः जः खः जि दुनेया सामान्य मनू आदेशित जुइ । व धात्थेंला छताजि तर्कना जक खः झ्वेपियाच्वंगु। घात थ्यनिन, न्हाच निसें जि उन्मुक्त जुइ फयाच्वंगु मदु । ता आयु म्वाय्गु फछि झ्वलय् सनावनाच्वंपिनिगु प्रत्येक झ्व दु फांगा फायाच्वंम्ह तक्कया भाग थें जक भापिइ काल व कालगति । इमित जिगु सुवा दु कमसेकम थौं ज्वछि नि इपिं कुगाक्क म्वाय्मा । संस्कारित स्तरया थ्व इलय् खंक खंकया फांसी अथवा मृत्युडण्ड धात्थें अमानवीय पलाःया सूचक भापिइ । लँय् वं वं या त्रासदी पलाखय् व झ्यातु पह, अस्तित्वप्रति व महान चेतना (मृत्यु तक्क लुयायंका च्वंम्ह मनू ) लँ या सिथं सिथं इल्ल भिडं यानाच्वनिगु ब्यंग आभासया व भयंकर क्रुरता मनू थुलि आवेग नाप गन धस्वाना च्वने फु धकाः व, व फाँसीया त्वाथ : गय् न्ह्यो हे जुं वनेधुंकि । मृत्यु इमित हानं छकः शरीर छे्डन जुइम्वा । जीवन प्रति अत्याधिक मोह म्वाय्गु झ्वलय् न्हापांगु चरण खः । थ्वयात छता नियति भापा बैंशया मूलुखाय् थ्यना जुइगु मृत्यु प्रति छगू समवेदना धयाच्वना स्याक्क जूगु छंगु मृत्यु प्रति जिगु सखेद अपशोच दु। वाक्क वइगु जीवन प्रति धाय् छन्त सुनां मोहनि तया मृत्यु ब्यथित यानाबिल । धात्थें जीवन जीवन मजुइक म्वाय्गु व मृत्यु मृत्यु मजुइक सिगु मनूया दकले तःधंगु त्रासदी खः । मृत्यु थुलि निर्दयी छाय् हं, अले जीवन थुलि सुस्क गुकथं ? सखे मृत्यु दुने झीसं समस्ति मालाच्वना जीवन लिसे सत्ता निवेदित यानाच्वना । जीवन म्वाय्गु व मृत्यु घय्सुइगु थ्व हाकः दथुया एकासरोतां मनू चिच्चा दनि । छ्यालबछ्याल जुइक चिच्चा दनिगु थ्व जीवन्ततां सखे मनू निरपेक्ष, गन जीवन व मृत्युया मूल्य तना मनू मात्र इरुथिरु जुयाच्वनि गन मृत्यु कुतिं न्याय् म्वाय्क स्यानाच्वनि । छकूचा हाकः गुगु वयागु मुक्कं जीवनया चाकः खः, तसकं दंगु आजुप्रति समर्पित जुया मनूया मूल्य हास्यास्पद स्तरय कुतुंवयाच्वनि । थ्व तज्यागु मूल्य सुनां खन ? थ्व मृत्यु आडम्बर दुनेया मृत्यु खना सु त्रस्त जुल ? मानो जिन्दगी बेपर्वाह वनेगुया पर्याय जुयाबिल, मूढताया प्रतिक जुयाबिल । गन छम्ह मनू सिगुया थ्व छीणं संवाहक प्रक्रिया अभिसप्तया छगू चिं खः । व मृत्यु गुगुं अन्वेषण जुइ मफय्क युगया गुगुं कालपात्र अंकित जुइमफय्क मानो अभिसप्त परिवेश, अभिसप्त जिजीविषा फुक्क फुक्क जाना मनूयात तः थासं चिरिफागु दु वयागु अस्तित्वया गुगुं बां कि मफय्क । व छुं दँ न्होया छगू कोलाहल ख्वसः या हूलमूलं तिफ्याना हयाम्ह वयात थौं वयागु हे बैशया सिम्हया ल्यू ल्यू सनावनाच्वनागु दु – तुमछ्यायँ !"
https://nepalbhasatimes.com/36365,साहित्य,???? ???????  चतुर्दशी,"धूर्तम्ह ध्वं, बुद्धिमानम्ह छुँ","धूर्तम्ह ध्वंया ज्या हे जंगलय् च्वंपिं मेपिं जनावरतय्त ठगे यायेगु खः । वं न्ह्याब्लें थीथी भेषय् वनाः जंगलय् च्वंपिं सोझासिधापिं जनावरतय्त ठगे यायेगु यानाच्वनी । अथे हे छक्वः ध्वंचां थः कां जूगु अभिनय यानाः ध्वं लायेगु बिचाः यात, अले न्हिच्छि कां थें जुयाः जंगल चाःहिलाच्वन। बहनि जुइकाः व तुयुचा खराचिया छेँय् वन, अले धाल, ‘तुयु भाई, जितः ग्वाहालि यानादिसँ । चाःहिहिउँ जि छेँ नं यक्व हे तापाक वयेधुन । आः ला बहनी नं जुइधुंकल, छेँय् लिहां वन नं फइथें मच्वं ।’                                                         खराचा दयालुम्ह लानाच्वन । वयात ध्वंचा खनाः माया वन। वं ध्वंचित थःगु छेँय् ब्वना यंकल । वयात जा नकल, अले द्यनेत लासा-फांगा व तन्ना छपु बिल । जा नयेधुंकाः ध्वंचा द्यं वन, अले घ्वार्रघ्वार्र सः वयेकाः न्ह्यः वः पहः यात । ध्वंचां नाटक यानाच्वंगु मस्यूम्ह खराचा ध्वंचित न्ह्यः वयेधुंकल धकाः मती तयाः थः नं द्यनाछ्वत । बाचा ति जायेकाः ध्वंचा तीजक दन, अले खराचा द्यनाच्वंथाय् तीजक वनाः स्वल । खराचिया आनन्दं न्ह्यः वयेका च्वन । खराचिया स्याक्क न्ह्यः वः धयागु खँय् विश्वस्त जुइवं ध्वंचा छेँ छखां उखेंथुखें माला स्वत, अले अन छेँय् दुगु धन सम्पत्ति, ध्यबा फुक्क छपाः म्हिचाय् स्वथन। नापं थःत द्यनेत ब्यूगु तन्ना छपु व नकिमय् खायातःगु कुसा छपाः नं ज्वन। छेँय् नं पिहां वने न्ह्यः ध्वंचां तन्ना ल्हातं दानास्वल, अले कुसाया तार नं निन । दक्वं सामान ज्वनेधुंकाः ध्वंचा द्यः ख्युंख्युं धाःबलय् हे खराचिया छेँय् नं पिहांवन । कन्हय् सुथय् खराचिया न्ह्यलं चाल । दनाः उखेथुखे स्वल, वं ध्वंचित गनं मखन । ध्वंचा मखंगुलिं खराचिया मनय् शंका वन, अले वं थःगु ध्यबा तयातयाथाय् स्वःवन । ध्यबा तयातःथाय् ध्यबा मखनेवं वं ध्वंचां ध्यबा खुयाः बिस्युंवंगु सिइकल । अले वं छेँ छखां उखेथुखे स्वल , छेँय् ध्यबा, लुँवहया तिसा, तन्ना, कुसा मखनेवं वं ध्वंचां थःत कां जुयाः ठगे याःगु खँ वाःचायेकल । खराचा ध्वंचा मालेत छेँय्नं पिहां वन । भचा जायेवं ध्वंचित खंकल । ध्वंचित ज्वनाः खराचा तमं हाल, ‘जिं छंत झन माया यानाः ग्वाहालि यानां छं हे जितः अःखतं झंगः लानागु का मखुला । छ मिखा कांम्ह हे मखु ।’ ध्वंचा झन वं स्वयां ततसलं हाल, ‘का स्वयादिसँ दाजुकिजापिं थ्व खराचां जि कां धकाः हेपे यानाः जितः म्वाःमदुगु द्वपं बियाच्वन। जितः चच्छि छु थःगु छेँय् थ्यनेबिल, थ्वं ला जितः हे खुँ पाः याःवल बा ।’ ध्वंचा ततःसलं हालाहःगु सः तायाः अन जंगलया मेमेपिं जनावरत मुंवल । खराचां उमिपाखे स्वयाः धाल, ‘थ्व ध्वंचां जिथाय् छेँय् ध्यबा, लुँवहःया तिसा खुयाहःगु दु, वं ज्वनातःगु कुसा, तन्ना नं जिगु हे खः ।’ खराचां अथे धायेवं अन मुंवयाच्वंम्ह खिचां न्यन, ‘ध्वंभाइ, खराचां धाःगु छु धाथें खः ला ?’ ‘खु मखु, थ्व तन्ना, कुसा ला जिगु हे खः । यदि थ्व नितां वयागु खःसा वं थ्व तन्नाया हाकः गुलि दु, कुसाय् ग्वःपु तार दु धकाः धायेफु ला ?’ ध्वंचां थःगु चलाखी क्यन । ‘जिं गुब्लें तन्ना दाना स्वयागु हे मदु, जितः कुसाया तार निनेमाःगु आवश्यकता हे गब्लें मजू नि, जिं गनं धायेफइ धकाः’ खराचां धाल । ध्वंचां थ्व हे मौका स्वयाच्वंगु खः, अले वं धाल, ‘थ्व तन्ना, कुसा छंगु जूसा धकाः छं धायेफइ । थ्व नितां जिगु खः, का स्व जिं धयाबी, थ्व तन्ना प्यकु हाकः दु, अले कुसाय् झिंस्वपु तार दु । पत्याः मजूसा छिकपिंसं हे स्वयादिसँ ।’ अन मुनाच्वंपिं जनावरतय्सं तन्ना दाना स्वल, नापं कुसाया तार नं निनास्वल । ध्वंचां धाःगु खँ खःगु हे जुयाच्वन। थुलि जुइवं जनावरत फुक्कसिनं खराचित ब्वःबियाहल । भीडया दथुं खिचा हालाहल, ‘थ्व खराचां बिचरा कांम्ह ध्वंचित ख्यानाः वयागु सामान ठगे यायेत स्वयाच्वंगु दु, जुक्कि थ्वयात ।’ जनावरतय्सं खराचित दाये हे त्यंबलय् भीडया दथुं चिकिचाधिकःम्ह छु्ँ छम्ह पिहां वयाः हाःवल, ‘आसे दाजुकिजापिं, भचा आसे ।’ जनावरत फुक्क दित । व छुँचा खराचिया छेँ नापसं च्वंम्ह लानाच्वन ।  वं बांलाक हे सिउ कि व सामान खराचिया हे खः, अले ध्वंचां वयात ठगे याःगु दु धकाः । अथे जूगुलिं वं खराचित बचे यायेमाःगु बिचाः यानाः धाल, दाजुकिजापिं, जिं नं छक्वः थ्व कुसाया तार निना स्वये ।’ खिचां तमं वयाथाय् कुसा वांछ्वयाबियाः धाल, ‘का निनास्व ।’ छुँचां कुसा कयाः पुत्तुपुइका स्वल । कुसा न्हूगु हे लानाच्वन। पुत्तुपुइका स्वयेधुंकाः छुँचां कुसाया कापतय् थःगु वां कितिकिति यानाहल । थ्व खनेवं कांया नाटक यानाच्वंम्ह ध्वंचिया तं वल । व हालाहल, ‘अय् छुँचा छं सुम्क कुसाया ता® निनास्व, छाय् कापतय् कितिकिति यानाच्वनागु…?’ ध्वंचां थुलि धायेवं छुँचा हालाहल, ‘का स्वयादिसँ दाजुकिजापिं थ्व ध्वंचा धाथें कां खः ला ? थ्व धाथें कां खःसा वं गथे यानाः सिल कि जिं कापतय् कितिकिति यानाच्वंगु दु धकाः?’ थुलि जुइवं अन मुनाच्वंपिं जनावरतय्सं ध्वंचिया चलाखी थुइकल । उमिसं वयात ज्वनाः दायेफक्व दाल । ध्वंचां थःगु गल्ती स्वीकार यात, अले खराचिया फुक्क सामान लितबियाबिल ।"
https://nepalbhasatimes.com/36101,साहित्य,???? ???????  सप्तमी,झिपु लघु निबन्ध,"१. न्ह्यसः मनूतय्सं धयाच्वन, “मनू सर्वश्रेष्ठ प्राणी खः ।” उकिं जि नं सर्वश्रेष्ठ हँ ! जिगु देय्या मनूतय्सं धयाच्वन, “थ्व देश तःधं ।” उकिं जिं थःगु देशय् गर्व यायेमाः हँ ! जिगु जातिया मनूतय्सं धयाच्वन, “थ्व जाति तःजि ।” उकिं जिं थःगु जातिइ गर्व यायेमाः हँ ! जिगु धर्मया मनूतय्सं धयाच्वन, “थ्व धर्म दकलय् च्वजाः ।” उकिं जिं थःगु धर्मय् गर्व यायेमाः हँ ! जि बूबलय् जिं मस्यू जि गुगु देश, जाति, धर्मय् जन्म जुयाच्वना । अज्ञानताय् जिं गथे गर्व यायेगु? धात्थें ला जि ।।।जि’ जुयागुया दुःख म्वानाच्वना । अय् मनूत छिपिं सकलें छक्वः सुम्क च्वँ । शान्तं छक्वः जितः दुवालेब्यु – जि ‘जि’ जुल हे गथे ?                                                         २. अन्तर इच्छा मनूत बँय् बुइ, बँय् म्वाइ, बँय् हे सी । नयेगु निम्तिं वं भचाभचा बँ म्हुइ । वसिबय् आपाः न व बँय् दुहां वनाः स्वइ, न सर्गतय् थाहां वनाः स्वइ । वया मनूतय्सं वयात स्यनाच्वनी — च्वय्च्वय् ब्वयेमते । दुनेदुने दुहांवने मते । बरु गुलि फु उलि बँया धरातलय् न्यना हुँ । गुलि न्यनेफत उलि हे आपाः जमीन छंगु जुइ । उलि हे आपाः छ सफल जुइ । गबलय् मनू सी अबलय् धाःसा वया मनूतय्सं वयात कि त बँय् गाःखनाः ल्हाकी, कि मखुसा वयात कुँ यानाः सर्गतय् ब्वयेकाछ्वइ । ब्वयेगु, दुहां वनेगु वया नुगःया इच्छा सीधुंकाः सां छुं भचा पुवंकाबी । ३. झ्याः झ्याः धयागु छु ? अंगलय् दइगु खालि थाय् जक ला खः । तर अनं हे जः वइ, फय् वइ, संसार खने दइ । झ्याः मदुगु क्वथा ला झयलखाना हे जुइ । अथे धकाः सीकसीकं नुगलय् जक झीसं छाय् अंगः दनाच्वना, झ्याः, खापा ला छु ह्वःप्वाः छप्वाः हे मतसे ? ४. गुण सुद्र्यवं छु स्यू वं सुयात सुयात लुमुजः बियाच्वना धकाः ? पृथ्वीं छु स्यू वं सुयात सुयात थाय् बियाच्वना धकाः ? स्वाँनं छु स्यू, सु कविं वयात स्वयाः गुलि कविता च्वल धकाः ? मनूत हे जक खः गुण धकाः धाये सःपिं । ५. खँसुवाः जीवनं न्ववायेमसः । मतिनां न्ववायेमसः । सृष्टिं न्ववायेमसः । अस्तित्वं न्ववायेमसः । द्यवं न्व मनू जक गपाय्सकं खँसुवाः ? खँ छता मनूतय्त शैतानं हे स्यनातःगु खः ला ? ६. बुद्ध व झी बुद्धयात म्हसीकेगु गथे जिं ? बिहारपतिं, गुम्बापतिं वया मूर्ति पाः । बरु जिं दुवाले – स्वांया पुन्हीया सुथय् वं लुइकूगु व जः, व दु-मिखा, व दु-ज्ञां । छु जुइ व ? गजोगु जुइ व ? थौं नं ला स्वयेदइ जुइनि व ! सिद्धार्थ ला प्यंगू निमित्त स्वयाः छेँ त्वःताः पिहांवंम्ह खः । व हे निमित्तत झीसं नं न्हिथं खनाच्वना – रोगी, वृद्ध, सीम्ह व भिक्षु। झीपिं धाःसा थुपिं हे निमित्त स्वयाः झनझन पापी जुयावनाच्वना ! ७. सिखः सिखलं चिकाच्वंम्ह खिचायात मुक्ति म्वाः । सिखलं चिकाः हे नये दःसा गाः, चाःहिले दःसा गाः । अथे हे थें तुं, मनूयात नं मुक्ति माः थें मताः । संसारय् जुयाच्वंपिं मनूत ला थीथी ल्वःवनापुगु सिखलं चिकाः लय् तायाच्वंगु हे दु। अझ धर्मय् जुयाच्वंपिन्त हे नं मुक्ति माः थें मच्वं । मुक्ति दत कि ला धर्मात्मा धायेके दइगु सिखःया घमण्ड हे गन याये दइ धकाः ? ८. भुखाय् वा वयेत मौसम वयेके माः । फय् सनेत मौसम वयेके माः । स्वां ह्वयेत मौसम वयेके माः । मात्र भुखाय् ब्वयेत छुं हे मौसम म्वाः । पलखया दुने गुलि याउँक क्वःथला थकी वं दयाच्वंगु दक्व-फुकं ! ९. साम्प्रदायिक जंगलय् तःधीपिं चीधीपिं आपालं जनावरत दु । इपिं फुक्कसितं उलिहं माया दु- जंगलया, थःगु बूगु थाय्या । तर जनावरतय् बिचाः धाःसा पानाच्वनी । गुलिस्यां सुयात नये धयागु बिचाः यानाच्वनी । गुलिसितं धाःसा सुनां नं थःत नःयाबीगु जकं खःला धयागु चिन्ता जुयाच्वनी । अले हिंस्रकपिं जनावरत छगू सलं हालाच्वनी- थ्व घाँय् नइपिं जनावरतय् छतिं हे देशया माया मदु। थःगु हे जक चिउताः कयाच्वनी । गपाय्सकं साम्प्रदायिक ! १०. मचा-ईया व समुद्र मचा-इलय् लालकयागु व समुद्र । न्ह्यैपुक म्हितागु व समुद्र । यचुसे वँचुसे च्वंगु समुद्र । लखय् तःलय् फि-ल्वहं त्याजिक खनेदुगु समुद्र । रंगीबिरंगी न्या बथां-बथां जुयाच्वंगु यचुक खनेदुगु समुद्र । तःखा थें च्वंपिं जेल-न्यालिसें अजूचायापुपिं जीवत खनेदइगु समुद्र । बहनी मत च्याःपिं न्या सुल्ल सुल्ल जुयाच्वंगु खनेदइगु समुद्र । थौं लिहांवनाः स्वयाबलय् केवल ध्याचनाः-ध्याचना जक जुयाच्वन । म्हितेगु ला छु स्वये जक नं घच्चायापुसे च्वनाच्वन । लिक्क वनेतकं मफयेक दुर्गन्ध न्यनाच्वन । प्रगतिया करामत हे थुलि हे मखा धायेमाल !"
https://nepalbhasatimes.com/36086,साहित्य,???? ???????  सप्तमी,कुचा कुचाय् जि !,"कविन्द्रलाल प्रधान                                                          न्हिथं सुथय्- वा चुलेत टूथ ब्रश काय् त्यल कि झसंग वनी- मचायेक जिगु नुगःपाय् ल्हाः वनी- दुनुगलं सुवाः बिइ नानू छन्त ! छ गबलय् तःधिकः जुल मस्यू गबलय् – जिगु मुलय् मन्ह्यन खनी बाबा छ- अलय् पितबिया छ्वय् माल छन्त । म्हिगः- व चिकिपाःगु घांगर फिनाः- हिसि दयेक- तिंतिं न्हुयाः म्हिता जुइम्ह, छंगु वसः हिया च्वनागु व न्हि त म्हिगः पापा छुना च्वनेबलय्- न्हिलाः न्हिलाः जुइम्ह व क्यात्तुगु हिसी दुगु म्हुतुसीचा- लुमंकु लुमंकूं थौं कमिज न्याना बिइम्ह- हाकुल हिइत्यल धाइम्ह- ज्यःनाः याय् त्यल, ब्यलि याय् त्यल धकाः सःतिइम्ह- छ नाप नापं व लुमन्तित नं पितबिइ धुनागु जि ला ल्वःहे मन खनी नानू ! खः जिं अबु जुयागु या कर्म याना कर्तब्य याय् हे माल । लुमंकेगु ल्वःमंकेगु झ्वलय् ल्वःमंकेगु नं छगू कर्म खनी नानू ! उकिंला न्ह्याबलें सुथय् व तःधंगु टूथब्रशं छंगु लुमन्ति झलझल इनाच्वनी । नापं च्वंम्ह व तताम्ह टूथब्रशं न्हिथं न्यना च्वनी- जिमि केहेँचा ग्व ? बाः छितः गयच्वं ? जिमांयात गयच्वं ? छंगु व नच्चागु म्हुतुचां न्ह्याबलें थथेहे न्यनाच्वंथें च्वनीगु । लुमन्तिइ कुचा कुचा जूगु जिगु नुगः पुलांगु फुक्क खँत लुमंकाः अबु जुया या नुगलं स्वाना च्वना । भाय्हिलामि : प्रतिसरा सायमि"
https://nepalbhasatimes.com/35490,साहित्य,११४० कौलाथ्व त्रयोदशी ,"कोरोना महामारीया दथुइ साहित्य सम्मेलन : तःजिक बिराट सम्मेलन, भर्चुअल माध्यमं तःमुँज्या","तःजिक बिराट सम्मेलन                                                          ख्वप (नेपालभाषा टाइम्स) – बिराट नेपालभाषा साहित्य सम्मेलन गुथिं थुगुसी कोरोना भाइरसया महामारीया दथुइ नं तलेजु बैंक्वेट राममन्दिरय् न्यय्गुक्वःगु बिराट नेपालभाषा साहित्य सम्मेलन तःजिक यात। बिराट गुथिया नायः महेन्द्रगोपाल कर्माचार्यया सभापतित्वय् उगु सम्मेलन जूगु खः । सम्मेलनय् स्वीन्याम्ह साहित्यकारतय्त प्रत्यक्ष सहभागी याःगु खः । उलि हे जक सिटया व्यवस्था यानाः सामाजिक दूरी कायम यानाः जूगु थ्व ज्याझ्वलय् थुगुसी नेपालभाषा विषय कयाः उत्कृष्ट ल्याः हयादीम्ह केन्द्रीय विभागया कविन श्रेष्ठ व एसईई परीक्षाय् नेपालभाषा विषय कयाः उत्कृष्ट जुयादीम्ह विद्यार्थी जगतसुन्दर ब्वनेकुथि चागः डल्लुया सुस्मिता राजभण्डारी मय्जुयात बिराट सुरत्न सिरपाः व विराट पदक लःल्हाःगु खः । गुथिया नायः महेन्द्रगोपाल कर्माचार्यं सम्मानित व्यक्तितय्त हना पौ नापं दां सिरपाः देछानादीगु खः । बिराट नेपालभाषा साहित्य सम्मेलन गुथिया पुलांम्ह नायः साहित्यकार प्रा. गोबिन्दमान श्रेष्ठं मूपाहांया थासं उगु सम्मेलनया उलेज्या यानादिल । ज्याझ्वलय् वय्कलं परम्परायात कायम यायेगु लागिं जक मखुसें सकल भाषाप्रेमि व साहित्यप्रेमितय् प्रेरणाया लागिं नं बिराटं याःगु थुगु ज्याझ्वःयात च्वछायेमाः धयादिल । ज्याझ्वलय् बिराटया पुलांम्ह नायः नापं साहित्यकार त्रिरत्न शाक्य, सौरभ शाक्य, तेजकृष्ण श्रेष्ठ, रेणु श्रेष्ठ, सुरेश प्रधान, न्हुछेभक्त कवां, कुमुल श्रेष्ठ, बाबुकाजी सुवाल, लगायत झिंन्हय्म्ह साहित्यकारतय्सं थः थःगु च्वसु न्यंकादीगु खः । बिराटया दांभरि रामगोपाल चौगुठीं सुभाय् देछानादीगु उगु ज्याझ्वलय् सभापतिया थासं बिराट गुथिया नायः महेन्द्रगोपाल कर्माचार्यं विशेष परिस्थितिया कारणं म्हो सहभागीताय् यायेमाःगु खँ कनादिल । न्यय्गुदँ न्ह्यःनिसें ख्वपय् मदिक्कं न्ह्यानाच्वंगु बिराटया थुगुसीया ज्याझ्वलय् चिनाखँ, चिबाखं, हाइकू साहित्य नापं थीथी साहित्य बाचन जूगु खः । सम्मेलनया ज्याझ्वः नविनप्रकाश श्रेष्ठं न्ह्याकादीगु खः । भर्चुअल माध्यमं तःमुँज्या ख्वप (नेपालभाषा टाइम्स) -पीदँ न्ह्यःनिसें ख्वपया थीथी त्वालय् कौलाथ्व द्वादशि व त्रयोदशि निन्हुयंकं न्ह्याका वयाच्वंगु नेपालभाषा साहित्य तःमुँज्या थुगुसी कोभिड १९ या कारणं भर्चुअल माध्यमं जुल । नेपालभाषा साहित्य तःमुँज्याया पुलांम्ह नायः व नेपाल क्रान्तिकारी शिक्षक संघया अध्यक्ष शिक्षक ज्ञानसागर प्रजापतिया सभापतित्वय् थुगुसीया सम्मेलन जूगु खः । सम्मेलन मूपाहाँया थासं नेपाल मजदुर किसान पार्टीया अध्यक्ष नारायणमान बिजुक्छेँ रोहितं उलेज्या यानादिल । तःमुँज्यां थुगुसी इतिहासय् हे न्हापांखुसि भर्चुअल माध्यमं ज्याझ्वः याःगु खः । ज्याझ्वलय् सांसद प्रेम सुवाल, ख्वप नगरपालिकाया मेयर सुनिल प्रजापति, नेमकिपाया केन्द्रीय दुजःपिं नारायण महर्जन, कृष्णकुमार वैद्य, बागमती प्रदेश सांसदपिं सुरेन्द्रराज गोसाईं व सृजना सैंजु, पुलांम्ह सांसद अनुधारा थापामगरपिंसं थः थःगु धारणा तयादीगु खः । तःमुँज्याय् साहित्यकारपिं सुलोचना मानन्धर, हरिहर तिमिल्सिना, अभय श्रेष्ठ नापं सीमा अभियन्ता रतन भण्डारी, डा. सरोज धिताल, ज्योतिषशास्त्री वीरेन्द्र कायस्थ, स्त्रीरोग विशेषज्ञ डा. सानुमैंया श्रेष्ठ, डा. राजेन्द्र कोजू लगायतं रचना वाचन यानादीगु खः । प्राध्यापक समाजया उपाध्यक्ष प्रकाशकुमार श्रेष्ठ, इन्जिनियर सुजन श्रेष्ठपिसं नं न्ववानादीगु खः । ज्याझ्वःयात अनलाइन मजदुर, भादगाउँ टेलिभिजन  व भक्तपुर एफ.एम.पाखें प्रत्यक्ष प्रशारण याःगु खः । निन्हु कुन्हुया ज्याझ्वः नं उगु टेलिभिजनं प्रत्यक्ष प्रशारण जुइगु खँ धाःगु दु। तःमुँज्यां दँय्दसं याना वयाच्वंगु थीथी सांस्कृतिक ज्याझ्वः धाःसा थुगुसी कोरोना भाइरस कोभिड १९ या कारणं स्थगन याःगु दु। ज्याझ्वः जुम मार्फत् जूगु खः ।"
https://nepalbhasatimes.com/36622,साहित्य,???? ?????? पञ्चमी,अत्याचारी जुजुयात शिक्षा,"सुन्दरगढय् जुजु इन्द्रसेनया राज्य दु । व दुष्ट स्वभावयाम्ह खः । गबलें गबलें वयाके वेंहू नं वः । चिचिधंगु अपराधय् नं वं फाँसीया सजाय न्यंकाबी यः ।                                                         इन्द्रसेनं दरबारय् सुं छम्ह न्हूम्ह मनू वलकि वयागु न्ह्यःने लुँम्वः वांछ्वयाबीगु याइ । व न्हू वःम्ह मनुखं उगु लुँम्वः मुनाकाल धाःसा जुजुया कर्मचारीं ज्वनाः वयातझ्यालखानाय् कुनाबी । लिपा लाय्कूया ध्यबा खुयाकाःगु धकाः पाः यानाः वयात फाँसी बियाबी । जुजुया सनक छगू मेगुनं दु। वं मृत्युदण्ड फःम्ह मनूयात प्राणदान बीगुछता त्वःताः अन्तिम इच्छा अवश्य हे पूवंकाबी । सुन्दरगढया लिक्कसं छगू मेगु राज्य दु, कीर्तिनगर । कीर्तिनगरया जुजु दयालु व कुशल शासक खः । सुन्दरगढयाप्रजा धमाधम अत्याचारी जुजुव जुजुया कर्मचारीपाखें जुइगु अत्याचार फयेमफयाः कीर्ति नगर स्वयाः वनेगुयानाहल । कीर्तिनगरय् शरणार्थी त यक्व हे दयावसेंलि अनयाम्ह जुजुयात चिन्ता जुयावल । जुजुं राज्यया मुख्य मुख्यपिं मनूतय्गु बैठक सःतल । मन्त्रीं धाल, ‘महाराज, झीसं सुन्दरगढय् हमला यानाः उकियात झीगुराज्यय् ल्वाकछ्याये हयेमाल ।’ थ्व न्यनाः जुजुं धाल, ‘मखु मन्त्रीजी, थुकिं म्वाःसां म्वाःसां हिबाः खनी । जितः अथे हिबाः खंके मयः ।’ छम्हेसिनं बिचाः बिल, ‘महाराज, झीसं राज्यया सिमानाय् शरणार्थीदुहां वये मदुधकाः पनाबीमाल ।’ जुजुं धाल, ‘थ्व मानवताया विरुद्ध जुइ ।’ थुकथं हे तःम्ह हे दरबारीतय्सं थःथःगुसल्हा सुझाव बिल, तर कीर्तिनगरया जुजुं छुं हे सुझावयात यः मतायेकल । दकलय् लिपा जुजुया काय युवराज अजीत सिंहं धाल, ‘बा, थ्व ज्या छिं जितः त्वःताबियादिसँ । जिं इन्द्रसेनयात थासय्हयाबी ।’ जुजुं धाल, ‘छं स्वयाः, तर गुगुं कथं नं हिबाः खनीगुज्या जुइ मजिउ ।’ युवराजं धाल, ‘बा, छिगु उजंया जिं पालना याये, छिं धाःथें हे जुइ ।’ अजीतसिंह वीर, साहसी व आज्ञाकारी कायमचा खः । कीर्तिनगरया प्रधानमन्त्रीया काय वीरप्रसाद वया स्याःन्याःम्ह पासा खः । निम्हं जानाः इन्द्रसेनयात थासय् हयेगुबिचाः यात । इपिं भेष हिलाः सुन्दरगढय् थ्यंकःवन । अनथ्यंकाः इमिसं थःथःगुवसः झ्यारझुर खुत, अले म्हय् घाः लाःगु चिं दयेकाः न्याय फ्वनेत जुजुयाथाय् वन । धाल, ‘महाराज, जिपिं निम्ह मेगु राज्ययापिं बन्जाःत खः । व्यापार यायेत छिगु राज्यय् वयागु खः । चान्हय् दाखुँत छथ्वः वयाः जिमिके च्वंगु ध्यबा लाकाकाल । जिमित दायेफक्व दा नं दाल । महाराज, जिमितन्याय माल ।’ अजीतसिंहया बिन्ति न्यनाः इन्द्रसेनं ल्हाःभाय् यानाः मन्त्रीयात धाल, ‘मन्त्रीजी थुपिं निम्हं ल्याय् म्हपिं बन्जाःतय्त न्याय यानाबिउ ।’ उलि धायेवं छम्ह दरबारिं इमिगु न्ह्यःने लुँम्वः ह्वलाहल । अजीतसिंह वीरप्रसाद निम्हं लय्लय्तायाः लुँम्वः मुनेगुज्याय् तक्यन । इमिके यक्व हे लुँम्वः खाये धुंकल । वयां भचा जाःबलय् सैनिकत वल । इमिसं इपिं निम्हेसितं नसिखलं चिनाः झ्यालखानाय् कुने यंकल । इन्द्रसेनया नियमकथं इपिं निम्हेसित छुं हे नके त्वंके हे मयासे तःन्हु तक तयातल । यातना बीगु ला द हे दनि । च्यान्हु लिपा इमित जुजुया न्ह्यःने थने यंकल । निम्हेसितं फाँसीया सजाय न्यंकल । फाँसीया सजाय न्यनाः अजीत सिंह व वीरप्रसादया सातु हे वन, अय्नं इमिसं हिम्मत छता मत्वःतू । थवंथवय् सल्हा यानाःफाँसी मजुइकेगु उपाय बिचाः यानाच्वन । फाँसीबीकुन्हु इमित फाँसीछेँय् हल । जुजुं अजीतसिंहयाके अन्तिम इच्छा न्यन । अजीतसिंह जुजुया अभिमानयात हाथ्या बियाः नवात, ‘मखु महाराज ! छिं जितः फाँसी बियादिसँ, छाय्कि जिं सिउ कि छिं जिगु अन्तिम इच्छा पूवंकाबी फइमखु ।’ घमण्डी जुजुया स्वाभिमानय् घाः लात । धाल, ‘मखु, जिमिसं छंगु अन्तिम इच्छा अवश्य पूवंकाबी । यदि व इच्छा प्राणदानया मखु धयागु खःसा ।’ अजीतसिंहं धाल, ‘अय्सा न्यनादिसँ महाराज ! जिगु अन्तिम इच्छा खः, छिकपिनि म्ह्याय्लिसे ब्याहा यायेगु ।’ अजीतसिंहयाअन्तिम इच्छा न्यनाः इन्द्रसेन वातां जुल । मेपिं दरबारीत नं गजब चाल । तर वेंहूवःम्ह जुजुं धाल, ‘थिक जू, छंगु अन्तिम इच्छा पूवंकाबीगुजुइ ।’ आः वीरप्रसादया पाः वल । वं धालं ‘महाराज, जिगुनं छगू शर्त दु । यदि छिं जिगु अन्तिम इच्छा पूवंकाबी मफुत धाःसा थःगु राजपात जितः बीमाली ।’ जुजुव मेपिं दरबारित ला न्हापा हे वातां जुयाच्वने धुंकूगु खः । आः थ्व खँ न्यंबलय् ला इपिं भचा सर्तक नं जुयावल । पलखबिचाः याये धुंकाः जुजुं धाल, ‘जिउजितः छंगुशर्त नं मन्जूर दु ।’ जुजुं उलि धायेवं वीरप्रसादं धाल, ‘जिगु इच्छा दु कि जितः फाँसी बी स्वयां न्ह्यः उपिं मनूत दक्वसित निं फाँसी बीमाः गुपिं जिं लुँम्वः खुयाकाःगुखंपिं खः ।’ थ्व अजीव इच्छा न्यनाः इन्द्रसेन झन् हे इतिमिति कन । तर व धाये धुनकि याये हे माःम्ह खः । वं दरबारयापिं मनूत सःतकेछ्वत गुपिं लुँम्वः मुनाकाःगु खँपिं खः । तर फाँसी खनाः ग्यानाः सुनानं थम्हं खना मधाः । आः जुजुया पाः वल । वं नं धयाहल, ‘खनागुला जिं नं मदु ।’ जुजुं उलि धायेवं वीरप्रसाद तस्सलं हालाहल, ‘अथे खःसा जिमित छुकिया फाँसी बीत्यंगुले थ्व ?’ जुजुं छ्यं क्वछुकाः थःगुभूल स्वीकार यात । अनंलि निम्हेसिनं नं थःथःगु परिचय जुजुयात बिल । इमिसं धाल, ‘छिगु अत्याचारं यानाः प्रजां दुःख सिल । जिपिं थ्व हे धायेत वयागुखः ।’ जुजुं शर्त कथं राजकुमारीया ब्याहा अजीतसिंहलिसे यानाबिल, थ्वयां लिपा निगुलिं राज्यया मित्रता जुल ।"
https://nepalbhasatimes.com/33711,साहित्य,११४० गुंलागा पञ्चमी,जिं कयागु बाखंपाः,"प्रतिसरा साय्मि                                                          नेवाः अर्गनाइजेशन अफ अमेरिका, यू.एस.ए. च्याप्टरया ग्वसालय् कोभिड-१९ या ग्याःचिकुं दिक्क जुयाः, म्हाइपुक्क च्वनाच्वंपिं नेपालभाषाया बाखं च्वमि मयजुपिंत बाखं च्वयाः न्यंकेगु ज्याय् तक्यंका बिल । नोभेम्बर महिनाय् जूगु जूम अनलाइन नेपालभाषाया कवि गोष्ठी स्वयाः तसकं बांलाक विद्युतीय प्रविधिं स्वंगू पुचः यानाः स्ववाः तक कथहं स्वकः यानाः बाखं मुँज्या न्ह्यात। न्यँमिपिन्त ला वाःपतिं नखः वःथें न्ह्यइपुक बाखं न्यनेदुगुलिं न्ह्यइपुल । ग्वसाः खलःया हनेबहःपिं भाजुपिं केशरमान ताम्राकार, प्रमेश श्रेष्ठ, वासव जुजु राजोपाध्याय नापं सकल दुजःपिनिगु कुतलय् १७ म्ह हनेबहःपिं बाखं च्वमि मय्जुपिंसं बाखं दुथ्याकादिल । वय्कःपिनि नां धलः थुकथं जुल – १) रीना तुलाधर, २) लोचनतारा तुलाधर, ३) निजिरोस श्रेष्ठ, ४) दिब्या ताम्राकार, ५) रीता महर्जनपिंसं २३ मे २०२० कुन्हु, ६) सुवर्णकेशरी चित्रकार, ७) रीता प्रधान जोशी, ८) ईश्वरीमैँया श्रेष्ठ, ९) श्रीलक्ष्मी श्रेष्ठ, १०) सरस्वती तुलाधर, ११) रेणु श्रेष्ठपिंसं ३० मे २०२० कुन्हु व १२) प्रमिला साय्मि, १३) अर्चना शाक्य, १४) सुनिता महर्जन, १५) मनदेवी ताम्राकार, १६) मोतिलक्ष्मी शाक्य, १७) अमिरमैँया रंजितपिंसं ६ जून २०२० कुन्हुया ज्याझ्वलय् ब्वति कयादिल । स्वंगू ब्वय् ब्वथलाः न्ह्यब्वयेज्या जूगु उगु बाखं ब्वने ज्याझ्वःयात स्वम्ह समीक्षकजुपिं नवीन चित्रकार, पूर्ण ताम्राकार व प्रा.प्रेमशान्ति तुलाधरपिन्त समीक्षा यायेगु भाला बिउगु जुल । समीक्षक प्रा. प्रेमशान्ति तुलाधरया भासं धायेगु खःसा नेपालभाषा बाखं ख्यःया वय्कःपिं १७ गः नगु खः । धात्थें वय्कःपिनिगु बाखं न्यने धुंकाः जितः क्वय् न्ह्यथनाथें बाखंपाः लुइका कया । बाखंया खँचु : मयजुपिं डा. रीना तुलाधर व मय्जु सुनिता महर्जनपिसं समाजय् मिजंपिनिगु समस्याय् वकालत यानादिल । रीनाजुं थः कलाःपाखें पीडितम्ह मिजनं पारपाचुके थ्यंकया खँचुइ केन्द्रित बाखं न्ह्यब्वयादिल । मेखे थौंकन्हय्या विकराल समस्या ध्यबाया सिमा हे सइगु थाय् खःला धइथें अमेरिका, अष्ट्रेलिया वनेगु फेसनयात कयाः मयजु सुनिता महर्जनं वने जक दत धाःसा मिजंतय्त स्वाहानेया ल्याखय् छ्यःगु न्हूगु विषय नं न्यने दत। मय्जुपिं लोचनतारा, मनदेवीपिनिगु बाखनय् धाःसा मिसापिंत नं समान ज्यायात समान ज्याला दये हे माः धइगु सः ताये दत । अथेहे ‘वल मखुला अमेरिका’ धकाः लकडाउनं यानाः मचा बुइ त्यनं नं थःथिति सुं सःते मजिउगु कोरोनाया विकराल समस्याय् तक्यंपिं त्यपूपिनिगु समस्या मय्जु प्रमिला साय्मिं न्ह्यब्वयादिल । इलं ह्वाःगु खँचु कोरोनायात कयाः मयजुपिं दिब्या ताम्राकार, सुवर्णकेशरी चित्रकार, श्रीलक्ष्मी श्रेष्ठ, सरस्वती तुलाधर, ईश्वरीमैँया श्रेष्ठ, मनदेवी ताम्राकार, प्रमिला साय्मि व अमिरमैँया रंजितपिसं कुलादीगु न्यने खन । मय्जु निजिरोसं छगू बिस्कं विषय मिजंपिं थः यत्थें यःयःथे सना जुइ जिउ धाःसा मिसापिंसं जक अज्याःगु स्वतन्त्रता छाय् काये मजिउ धकाः मतजलय् थः मिजंयात इतिमिति कंक क्यना बिउगु न्यनेदत। मय्जु रीतादेवी प्रधान जोशीं मतिनाया थःगु बिस्कं पहया बाखं न्ह्यब्वयादिल । मय्जु मोतिलक्ष्मीं न्ह्यब्वयादीगु बाखंचु ज्याथजिथि जुयावल कि मन दयाः नं धन मदयाः झीगु संस्कार कथं दान तकं याये मखंकाच्वंपिं झी अजिपिनिगु दुनुगःया इच्छा पूवंका बिउम्ह छय्मचाया विद्वता क्यनातःगु दु । न्ह्यपु वाइँया मिनिइगु क्लाइमेक्स : मयजु रेणु श्रेष्ठया ‘दृष्टीकोण’ बाखंया लिपांगु ब्वय् खँ हे मथुइक समाजं छम्ह मय् जुयात बिउगु द्वपं व छ्यःगु खँग्वः ‘नकच्चरी’ झी सकसितं बिचाः यायेत बाध्य याना बिउ। मयजु निजिरोसं ‘मतजलय्’ मिजंत स्वच्छन्द रुपं भम्बः जुयाः ब्वया जुइ जिउसा मिसापिं जक छु कम धकाः कलाःम्हेस्यां करेन्टं ज्वं थें च्वंक भाःतम्हेसित चत्तावाका बिउगु चित्रणं झीत छझाः कू नका बिउ । मयजु दिब्याया चीमिम्ह पात्र धनीरामं थःगु छेँय् थ्यनीथें च्वंकाः तयातःगु पंगः खनेवं सुद्वँय् सलाई कियाः वांछ्वया बिइवं ह्वानाक्क च्याःगु वया तमं प्यंकूगु पलाखं बाखं न्यनाच्वंपिन्त नये पित्याःबलय् लुधंक ल्वसाघासा तयाः कौला याके हःथें च्वं । आः गय् जुइ, गथे जुइ, वःन्हुमछि बिकाः न्यासि वनाः नं छेँय् थ्यंके फइ वा मफइ धइगु गुगु ब्वँमिपिनि नुगःया कौतुहलता खः व धनीरामं तारया बारयात प्यंकूगु लाकमं ब्वँमिपिन्त लुधंका बिउगु दु । अथेहे, मय्जु मनदेवीया भुयूचा व चिरिमैँ निम्हं लकडाउनया इलय् येँनिसें गोदावरी थ्यंक न्यासि वनाः नं ठेकेदार मोटरसाइकल गयेत ठिक्क जुयाच्वंबलय् इमिगु ज्याला काये खनीला मखनीला वा मखंछु यानाः कुइँच जुइक बिसिउँ जकं वनीगु खःला धइथें नुगः कय्कय्च्याका बिउ। उकिसनं इपिं निम्हेसित निगू हे भावं म्येय् मिखां स्वयाः तमंतमं बिउगु ज्यालां हिस्स जूम्ह चिरिमैँचिया मि च्याःगु ख्वाः गथे च्वन जुइ झीत बिचाःया पुखुली लाल कायेकः छ्वयेत च्वमि ताःलाःगु दु । पाल्पाया संचारकःमि मय्जु अर्चना शाक्यया बाखंया ज्याथःम्ह पात्र बाज्यां मय्जुयात उमेर भचा मगात का हला धइगु लिसलं थारान्हूम्ह च्वमिया भावं झीत नं छझाः करेन्टं ज्वंका बिउ । ज्याथःगु वैँसय् कलाः मदयेकाः च्वनेमाःपिं ज्याथपिनिगु यौन मनोविज्ञान, मचाखाचां चिउताः मतइगु थौंया फय् व छेँज्याया निंतिं कलाःया आवश्यकताया उत्कृष्ट अभिलाषां झीगु न्ह्यपु हे वाराक्वारा याना बिउ । मय्जु सरस्वती तुलाधरया ‘छप्ये जा’ नयेत पित्याःगु म्हुतुचातय् जा नये दइन धकाः जाकि हायाः स्वःबलय् ध्वग्गीगु जाकि इनाः राहत बिउम्ह समाजसेवीयात लाफः पिउ वने मास्ति वयेकेत वय्कः ताःलाः । मयजु सुवर्णकेशरी चित्रकारया बाखंया पात्रतसें द्यःकुथिइ च्वंगु नेवाःतय्गु शक्तिया प्रतीक खड्ग ज्वनाः हूलय् जाःवनीगु लु नं लुमंकेबहः जू । मय्जु श्रीलक्ष्मी श्रेष्ठया ‘कोरोनां दयेकूम्ह शहीद’ या ज्याथम्ह ल्वगिया समर्पणं थः सिनाः नं मेपिन्त म्वाके धइगु मानवीय धर्म  दुपिं हलिमय् अझं दनि धइगु खँ क्यना बिउगु दु। मय्जु सुनिता महर्जनया ‘झ्वाः जूगु छफ्वः स्वां’ या मिजं पात्रयात अमेरिका वनेत स्वाहाने जक यानाः न्ह्यइपुक नये-त्वने-च्वने यात। मेम्ह मनूपाखे नुगः क्वसायेकल धकाः मिजनं तंया झोंकय् झातापाता यात धकाः मिसां बलात्कारया द्वपनय् जेलय् तया बीवं अन हे आत्महत्या यायेत बाध्य याना बिल । खँत्वाः खँभाय्या छ्यला : – स्वःगु सुका प्वाँचय् च्वः लुइके मफुत (डा.रीना तुलाधर, ‘वयागु नारा गबले थ्वइ’) – पर्सि स्यूम्हेस्यां गं थानाः धलं दंकेगु (लोचनतारा तुलाधर, ‘न्ह्यसःचिं’) – पाकः ख्वाःपालं पुयाः स्वकः कौला याये सःपिं झी मखु – तंप्वः दक्वं थःके, धनप्वः दक्वं कर्कियाके (दिब्या ताम्राकार, ‘पित्याःया पलाः’) – मनय् खँ, का स्वःथें स्वत्तु स्वयेकाः – चाःगु हितिथें खँ बाः वल (सुवर्णकेशरी चित्रकार, ‘किसि द्वम्बः’) – कीगः तिनेला, पुइँ हाये ला ? – हिं न हलू जुइक, प्याःचाःम्हेसित चम्चां लः त्वंके थें – सिन्हाज्याया त्वाति हाःथें – द्वकय् लः प्वंके थें – म्येय् मिखां स्वयाः – कःनि मूथें खँ मुइकाः – न्या लाय् स्वयां तच्वः – वां हि प्याहाँ वइथें (मनदेवी ताम्राकार, ‘जुस्येँ व यलाः’) – कःसि हे तिर्थ, कःसि हे चारधाम (मोतिलक्ष्मी शाक्य, ‘अजिया सुवाःया लिसवाः’) च्वय् न्ह्यथना थेंज्याःगु खँत्वाः व खँभाय्या छ्यलां बाखंत अझ न्यने यइपुका बिउ। बाखंयात झःझः धायेक तिसां तिइके थें जू । काव्यात्मक अभिव्यक्ति : – झ्यात्तुगु थाय् जिल्ला कार्यालय – थः दुने हे तनावन – माया मतिना नुगलं बुयावये माःगु – जितः ख्वाउँका बिइगु – मतिनाया चुलि हे ह्वया मवः – जि घ्यःथें नायूम्ह, छ छुचुंथें तुयूम्ह – डा. रीना तुलाधर, ‘वयागु नारा गबले थ्वइ?’ – तापाक्कं लँय् लायातःगु खिपःथें खनेदुगु छबालाचागु लँ – जनी बालाचागु खुसि – पित्याःया प्याय्चाः तंकेत – दिब्या ताम्राकार, ‘पित्याःया पलाः’ – बुलुमि जुयाच्वंगु तं – ट्रेडमिलय् ब्वाँय् वनाच्वंगु पलाः – नुगलय् न्हय्बः खसुं भुनाच्वन – इमूचां नसा ल्ह्यये थें – ग्वाराकाःगु लःया बाफ – म्हुतुं कःनि मूथें – सिन्हाज्याया त्वाति थें – मनदेवी ताम्राकार, ‘जुस्येँ व यलाः’ – चा छाना वःलिसे ल्वगित अप्वया वल – जि बीनिभाः व लूनिभाः – मृत्युया म्हुतुइ वनेत झ्वःछुनाच्वंपिं – श्रीलक्ष्मी श्रेष्ठ, ‘कोरोनां दयेकूम्ह शहीद’ – इताः धंकातये धुंकूगु देवा – पिनेया भाइरसं थिइमफुगु अजिया खँ – मोतिलक्ष्मी शाक्य, ‘अजिया सुवाःया लिसवाः’ – लने नं म्वाःगु, दाये नं म्वाःगु – निपाः ख्वाःपालं पुयाच्वंपिं – केरामाया हःलय्सां मात्र छप्यय् जा (सरस्वती तुलाधर, ‘छप्यय् जा’) – नुगलय् तानांतानां गं थाल – पर्सि स्यूम्हं गं थानाः पुजा याकेगु (लोचनतारा तुलाधर, (‘न्ह्यसःचिं’) – रोम ह्वानाह्वाना च्यानाच्वंथाय् भ्वायलिन थानाच्वंम्ह रोमलस – संकट खनेमदुगु हाकुगु सुलचं – सुवर्णकेशरी चित्रकार, ‘किसिद्वम्बः’ – प्रकृतिं नकूगु ध्याचू – बलि बियाः भ्वय् न्यायकेमाःथें – ईश्वरीमैँया श्रेष्ठ, ‘हीमही चाःगु लकस न्ह्यब्वया’ – झीसं भोट बियागु सरकार धाःपिं थुपिं हे खःला? – दिब्या ताम्राकार – तेतिसकाटी द्यःपिंसं हे रक्षा याये मफुगु गज्याःगु ल्वय्? – वासः छगू हे दयेके मफुपिं गज्याःपिं? – द्यां लानाः सिइमालिइगु भय – न नयाया सुख, न च्वनाया सुख – नयेखंपिन्तं मज्यू, नयेमखंपिन्तं मज्यू – उलि बल्लाःपिं द्यःपिंसं हे छुं याये मफुपिं – ईश्वरीमैँया श्रेष्ठ, ‘लकडाउन’ – न सुयातं सःते ज्यू, न थःपिं हे वनेज्यू गज्याःगु अवस्था? वल मखुला अमेरिका? – प्रमिला साय्मि, ‘कुलांगार कोरोना’ – स्वीटर थायेबलय् अनेक बुट्टा तयेज्यू थें – अमिरमैँया रंजित, ‘युद्ध गबले क्वचाइ?’ बाखं न्ह्यब्वयेगु पहः आपालं बाखं च्वमि मय्जुपिं आखःग्वः त्वःफीभनं अप्वः ध्यान ब्वनेगुलिइ ब्यस्त खनेदु। छगूकथं पाय्छि हे खःसां गनं पात्रतय् दथुइ संवाद दुसा उकियात न्ह्यइपुक नाटकया पात्रं थें संवाद नवानाः ब्वना बिल धाःसा बाखं न्यनेबलय् अझं न्ह्यइपुइ, न्यँमिपिनिगु नुगः साला तयेफइ । आकर्षक वाचनकलां बाखंयात सफल यायेगुली तःधंगु भूमिका म्हिती । १७ पु बाखं न्ह्यब्वयादीपिं मध्ये रीतादेवी प्रधान जोशीया बाखं वाचन कला मेपिं स्वयां बिस्कं खनेदु । बाखं च्वमिपिंसं थःपिनि बाखनय् न्हू प्रविधि व पुलांगु सांस्कृतिक खँग्वःत नं यक्व छ्यलाबुला यानादीगु खनेदु। गथे कि न्हू प्रविधिया खँग्वःत डिभोर्स, कपुचिनो कफी, मेसेन्जर, फेसबूक, ब्लक, टीपीएस, लकडाउन, कोरोना आदि । अथे हे पुलांगु सांस्कृतिक खँग्वःत पुन्हाय्चा, तुतां, देवा, इताः, लिसवाः (मोतिलक्ष्मी शाक्य), वसिबँ, यम्हय् !, मज्यूखे !, तनिगः, बःनिगः, सत्वपुजा, तिन्चा, गुल्पाः ,तोर्मा, गं, ग्वःजा, जजंका, न्हिकं (लोचनतारा तुलाधर), बलिं पियाः दुकाःपिं, सी मुकाः दुहां वःपिं, सिथं हःगु स्वयावःपिं (अमिरमैँया रंजित), कुलांगार (प्रमिला साय्मि), जुस्येँ, यलाः, पुइँ, डकीगः, निसलाः, खसु, बुलुमि, सिन्हाज्या, त्वाति, हिं, हलू, द्वक (मनदेवी ताम्राकार), किसिद्वंबः, खड्ग (सुवर्णकेशरी चित्रकार), जनी, खिपः, पाकः ख्वाःपाः, कौला (दिब्या ताम्राकार) । थुकथं न्हूगु पुलांगु खँचुत, ल्वःमने धुंकूगु खँग्वःत, थौंकन्हय्या तसकं चर्चित घटना कोभिड-१९ लिसें झी बाखं च्वमि मय्जुपिं गुलि सचेत धइगु खँ थुगु बाखं मुँज्यां यच्चुक क्यना बिउगु दु। स्वंगू प्यंगू दशक तक थीथी हुनिं यानाः च्वसा दिका च्वनादीपिं च्वमि मयजुपिन्त हाकनं च्वसा ज्वंकेत नं नेवाः अर्गनाइजेसन अफ अमेरिका, युएसए च्याप्टर ताःलाःगु दु । थःगु देशं तापाक्क च्वनाः नं थज्याःगु भयावह लकडाउनया इलय् बाखं च्वमि मयजुपिन्त छथासं मुनाः, थःथःगु छेँय् च्वनाः सकसिनं सकसितं स्वयेखंक, न्यनेखंक हलिमय् विकास जूम प्रविधिपाखें छथासं मुंकेत ताःलाःगु दु। झी न्यँमिपिन्त लकडाउनया इलय् गनं सभा गोष्ठीस वने म्वायेक छेँय् हे च्वनाः बांलाःगु बाखं न्यनेगु लकस बिउगुलिं ग्वसाः खलःयात सुभाय् देछाना ।"
https://nepalbhasatimes.com/36044,साहित्य,???? ???????  चौथी,रङ्ग बिज्ञान,चिनाखँ                                                          न्ह्याबले तुइसे खने दइगु च्वापुगुँ सुद्र्यया निभा लायेवं सुथय् खनेदइ म्हासुसे न्हिनय् खनेदइ तुइसे सनिलय् खनेदइ ह्याउँसे खनागु प्याजी म्हगस जुया वनी म्हासुगु विपना दयेकागु वाउँगु आज्जु कुतुंवना जुइ भुयूगु निराशा रङ्ग हिलीगु जिगु जिन्दगीया न्ह्याबलेंया हाकुगु नियति खः वा खः ? जिन्दगीइ जिन्दगीया रङ्ग नाप म्हिते मसःगु सादा लिच्वः ? जिन्दगीया तुयुगु भ्वँतय् सुनां किल न्ह्योने लाला थे हाकुगु ध्वः गबले कि जिं च्वयागु खः रङ्गीन स्वां जिन्दगीया वचुगु आकासय् गथे खने दत हाकुगु सुपाँय् गबले कि जिं खनागु खः सप्तरङ्गी लाय्लामा सुयागुं वचुगु मिखालिसे जिं मिखा ल्वाकल कि जिगु हिसिदुगु मिखां उल्टां जुया वनी स्वापु हे बेरङ्गी सुयागुं ह्याउँगु बिचारधाराय् जिं ल्वाकलकिं कलेजी बिचाः जुया वनी उल्टां दर्शन बेरङ्गी ह्याउँगु रंगय् हाकुगु ल्वाकः छ्यातकिं पिहाँ वयेमाःगु खः म्हासुगु रङ्ग ह्याउँगु रङ्गय् म्हासुगु ल्वाकः छ्यातकिं पिहाँ वयेमाःगु खः प्याजी रङ्ग जिं रङ्ग ल्वाकः छ्यातकिं छाय् पिहाँ वइ मखु ? सुत्र अनुसारया रङ्ग थः हे जुया वनी बरु बेरङ्गी जि बिचाः याना च्वना म्होतिं न लखय् तयागु रङ्ग थें ला लःया रङ्ग जुइ माःगु मखुला ? सयेके माःगु दु जिंन जीवनया रङ्ग विज्ञान जिन्दगीया रङ्गीन लँपु दयेके माःगु दु लाँय्लामा थें निभालं यइपुसे खने दयेकुथें च्वापुगुँ किपालुमि यइपुसे खने दयेकुथें किपा
https://nepalbhasatimes.com/36041,साहित्य,???? ???????  चौथी,निपु चिबाखं,"१. नेट वन स्वन्हु दत व मालपोत कार्यालयय् वनाच्वंगु । भुखाय् ब्वयाः दुंगु छेँ नामसारी यायेगु ज्याय् । नामसारी थौं जुइथे कन्हय् जुइथे । नाता प्रमाणया भ्वं पेश यायां, नागरिकता क्यँक्यं उखेंथुखें जुजुं स्वन्हु बिइधुंकल । ज्या गुबलय् सिधइ धकाः न्यंसा हके थें न्वाइ “ज्या जुयाच्वंगु दु हे दु नि, वक्व वक्वसिया हथाय् । छिगु जक ज्या ला ! मखंला फुकसिया हथाय् ।”                                                         ख नं खः मनूत हा भुने थें भुनाच्वंगु दु क्वथा क्वथापतिं । ज्या गुबलय् सिधयेकि धकाः पिया च्वँच्वं हे पाँच बजे तुरन्त हे जुइ । खः ला पाउने पाँच जुलकि नेट वन धाइ । ज्या फुक्कं याइगु हे नेटं जुइ धुंकल थौंकन्हय् । नेट वनकि ला…! नेट नं स्वले ज्या जुइथे च्वनीबलय्, थःगु पाः वइथे वइथे जुइबलय् हे फ्यात वनी । फाइल हाकिमया क्वथाय् पँपँ चिनातःगु दु टेबिलय् । हाकिमया क्वथाय् मनूत हुल हुल दु। नेट मवयेवं हाकिम दनाः पिहांवनी- नेट मवः धकाः । हाकिम पिहां वनेवं हाकिम लिसेतुं छपुचः निपुचः मनूत नं ल्यू ल्यू वनी । पाँच बजे जुइन ..नेट वःसां छु ज्या जुइ आः ! लाः सा हाकिम हाजिर यानाः वनाछ्वत जुइ । थौं नं थःगु ज्या मजुइगु तायेका व लिहां वल मालपोत कार्यालयं । थौं ला पक्का हे न्हापां ज्या जुइ तायेका व दश बजे मजूनिबलय् हे मालपोत कार्यालय थ्यन । हाकिम मथ्यंनि । पिया च्वँच्वं हे बाह्र बजे जुल, अय्नं क्वथाय् हाकिम मथ्यंनि । वं अन छम्ह पिउन ख्वाःवःम्हेसिके न्यना स्वत- हाकिम गुबले वइ धकाः । “मिटिङ्गय् हाकिम साहेब ! झा ला झाइतिनि हाजिर यायेत सां ।” व मनूया लिसलं थौं नं ज्या मजुइगु खंकल वं । उखें थुखें जुजुं,मनूत खं खं हे कपाः स्यानावल वया झन । मालपोतया गेटं पिने वन । छम्ह पासा छगू लेखनदासया ज्याः कुथि फ्यतूनाच्वंगु खन वं । पासां नं खन वयात । पासां वइत खनेसातं हे सःताः न्यन “छुं ज्या ला पक्का नं दइ आपुलुखं हे मालपोतय् खनेदत नि ? जग्गा जिग्गा न्याये मिये यायेगु दु कि छु?” वं अन वया लिक्क फ्यतुनाः थःगु वृतान्त खँ कन पासायात । पासां खँ न्यँन्यं हा..हा..यानाः न्हिलाः धाल “अले पाउने पाँच बजे नेट वन जुइका मखुला ?” वं छक्क चाया न्यन “अरे छिं गथे स्यूगु पाउने पाँच बजे नेट वनिगु?” हानं न्हिल पासा । पासा जक मखु टेबिलय् फाइल स्वयाच्वंम्ह लेखनदास नं हिं हिं याना न्हिल । पासां लेखनदासयात क्यना धाल, “ छिं वय्कःयात द्वःछि दां ब्यू, छिगु ज्या पाँच बजे लिपा थौं हे सिधयेका बी ! नत्र छितल्ः कन्हय् कन्हय् का ! “धात्थें खःला ?” वं अजूचायाः लेखनदासयात स्वयाः न्यन । लेखनदासं धाल “जिं पाँच बजे जुयाः पन्ध्र मिनेट लिपा छिगु फाइल छिगु ल्हातिइ तयाबी ।” वं लेखनदासयात द्वःछि दां व नागरिकता बियाः थःगु ज्याया खँ कन । अले नेट वने धुंकाः नं हाकिमया क्वथाय् च्वं च्वन । वंपिं वन च्वंपिं च्वन । हाकिम मदु क्वथाय् । पाँच बजे जुयाः दश मिनेट जुइवं नेट वल, हाकिम नं वल । हाकिमं मेचय् फ्यतुना पुलुपालु जःखः मिखा ब्वल । हाकिमया मिखा वयागु ख्वालय् जुत। हाकिमं वयात सःतल वयागु फाइल स्वस्वं । हाकिमं माःगु खँ ल्हानाः साइन यानाः बुरापतिंया छाप नं तयेकल, अले नामसारी जूगु लालपुर्जा व नागरिकता बिल । व हाकिमयात धन्यबाद धयाः क्वथां पिहां वल । पिने घरि स्वस्वं लेखनदास मुसुहुँ न्हिलाच्वन । २. म्ह्याय्या करामत सोफाय् लिधनाः छगू सुरं मोबाइल स्वयाच्वंम्ह कलातं क्वथाय् खापाः कुइँक्क चायेकूबलय् थारा न्हुल व । काचा काचा मोबाइल फुंगाय् दुने दुछ्वत वं । “अफिसं लिहां वयाल् लाकां तक त्वतेगु फूर्सत मंत का मखुला ! कायल हे यात बा… छु जुयावंगु धयानि थ्व मिजं ! च्या त्वंसां मोबाइल…. जा नःसां मोबाइल..त्वाइलेट वंसां मोबाइल ….! हरे…सुचुकेम्वाः फुंगा तलय् दुछ्वया..स्व स्व मिखाय् इकुरां मवःतले स्व ! कायया नं मोबाइल संसं, न्हाय्पनय् इयरफोन ततं लिमलाः, म्ह्याय्या नं मोबाइलय् पासापिं नाप गफ यायां लिमलाः ! का च्या त्वं !” टेबिलय् कप ध्वाक्कमिंक दिकल तिरिं । तिरिमयजुं भ्या हे बचं मतःबलय् छक्व ज्वयेपियाः स्वल वं । वं ज्वयेपियाः स्वःगु खनेवं तिरिमयजुया म्हुतु च्वाप्पःचा थें तज्यात “छु ज्वयेपियाः स्वयागु ? जितः स्वयाः तं जक दइ जिके ? आम मोबाइलय् फेसबुकय् स्व, बांबांलाःपिं चिटिक्क-मिटिक्क मय्जुपिंसं वाह..वाह..यानातःगु छंगु मुक्तक, गजल , कविता, हाइकु बाखं स्व, लाइक स्वस्वं मख्ख जु! कमेन्ट स्वस्वं दङ्ग जु ! जिपिं ला…” “छिपिं ला छु! मखु… छंत जिगु फेसबुक चायेकाः स्वयेगु अधिकार गन नं वल ! पासवर्ड छं गथे सिल ! जिं छु च्वइ, सु पासा दयेकि..छंत छाय् प्वाःस्याः हँ !” तंया थायमाच्वः गल वया । च्या कप हे हुँथ्यंक वांन्छ्वत वं तंया झाँकय् । च्या छ्यालब्याल जुल, क्वथाय् कप चुं चुं दन । स्वन्हु दत कलाः भाःत नतुसतु मब्याःगु उमि । च्या नं त्वंकू, जाः नं नकू । उमि दथुइ लमि काय-म्ह्याय् जूवन । उमित छुं मपाः । वं उकथं हे मोबाइलय् फेसबुक स्वयाच्वन, च्वया नं च्वन उकथं हे । वं खन पाःगु वइत मखु तिरियात हे खः । वं पासवर्ड नं चेन्ज यात, व आः धुक्क । वं खन फेसबुकय् तिरिं नं वयात फ्रेन्ड रिक्वेस्त छ्वयाहःगु। “ओहो सा..” ..व छझाः आपुलु नं चाल । वं कन्फर्मय् तिल । तिल छु तिरिया मुक्तक, गजल कबिता, बाखं, हाइकुया खुसिबाः हे न्ह्यात । लाइक हे सलंसः..कमेन्ट हे भरमार..। तिरि ला छम्ह नामि च्वमि थें च्वनावल वयात । वयागु दिमाग चाःहिल । “वं च्वइगु..! फेसबुक ला छु मोबाइल हे चायेके मसःम्हेसिनं…अय्नं मरता क्या नहीं करता…।” उर्फ व घोरे जुल, तिरिया च्वसु स्वल । अरे तिरिं ला वयागु पुलां पुलांगु गजल, मुक्तक, हाइकु, बाखं धकाः थःगु नामय् पोष्ट यानाहःगु जुयाच्वन ।’’ वयात छु याये गुगु याये जुल । छक ला तं पिहां वः स्वये थःगु खुयाः च्वःगु धकाः धयाछ्वये ला धकाः मति नं वःगु खः, तर..लाइबलय् ला ख्वालय्म खु न्यतालय् हे लाइ । वं तिरिया आसय् थुल । वं तं दुसुकल । वं खाता क्वय् देनाच्वंम्ह तिरियात न्वतुया धाल “माफ या ! आवंलिं जिं छ दुथाय् मोबाइलय् फेसबुक चायेके मखुत ! प्लिज.. छंगु नामं वःगु जिगु फुकं च्वसु डिलेट यानाब्यु” । तिरि दना मुसुहुँ न्हिलाः धाल “मिस्तय्त चाःचू खनेमते छिं ! जिं मखु थ्व फुकं छिमि म्ह्याय् नं याःगु खः, छि म्ह्याय्या करामत खः । जि ला आः नं …” ।"
https://nepalbhasatimes.com/33957,साहित्य,११४० गुंलागा चर्हे,साहित्य सम्मेलन न्ह्यात,येँ (नेपालभाषा टाइम्स) – अन्तर्राष्ट्रिय नेपालभाषा साहित्य सम्मेलन म्हिगःनिसें शुरु जुल । जुमपाखें अनलाइनय् साहित्य पाठ यानाः शुरु याःगु उगु सम्मेलन न्हिंन्हिं न्यान्हु तक न्ह्याइगु खँ ग्वसाः खलकं धाःगु दु ।
https://nepalbhasatimes.com/36063,साहित्य,???? ???????  पञ्चमी,सफल परशुराम,"ऋषि जया दत्रभि व रेणुकाया काय परशुराम छम्ह ई स्वयां न्ह्यः हे शारीरिक विकास जूम्ह प्रिकोसियस बलिष्ठ मचा खः । उपिं नर्मदा खुसिया सिथय् छगू आश्रमय् च्वनाच्वंपिं खः । परशुराम भाषा व्याकरण, धर्म ग्रन्थया ओजिलो तेजिलो शिष्यया नापनापं कला व लडाई कलाय् असाधारण वास्ता व निपुणता तइम्ह जुल । छम्ह ब्रम्हूया जात कथं लडाईया विज्ञानय् वास्ता तयेगु वया जातीय विषय मखु, जातं ब्यूगु ज्या मखु । अय्सांतवि व छम्ह लडाईया संगठनय्, योजनाय्, प्रशासनय्, व्यवस्थाय् श्रेष्ठम्ह जुयाबिल । थःगु व्यक्तिगत ल्वाभःकथं वं पायात नालाकाल ।                                                         जवान परशुराम छन्हु थः बौयागु आदेश न्यनाः अजू चाल । छन्हु ऋषि जया दशभिया कलाः रेणुका नापं ल्वापु जूगु जुयाच्वन । अले वं परशुरामयात आदेश बिल कि परशुराम थौं जि छ्यं लिहां वये न्ह्यः हे थ्व मूर्ख मिसायात स्यानाछ्व । उलि धयाः ऋषि अनं पिहां वन । ‘जिं मांयात स्यायेगु ?’ परशुराम तसकं अविश्वास कथं हालाः न्यन । तंगुलु ऋषिं विश्वास बियाः धाल, ‘जिं धयाथे या ।’ धर्मशास्त्र कथं ला मां, अबुयात द्यः व देवी कथं मानय् याये माः धाइ । तर आः थन वं म्हेसिनं मेम्हेसित स्यायेगु आदेश कयाच्वन । थ्व निखें त्यःगु, छखें मांयात देवी कथं मानय् यायेमाःगु, मेखे हानं हत्या यायेमाःगु, स्याये माःगु आदेशया तसकं संवेदनशील जुयाः समाधान माले माःगु अवस्थाय् लानाच्वन । परशुरामं ताउतक संवेदनशील जुयाः बिचाः यात । अले वं बौया आज्ञा पालन यात । वं थः मांयात पां पालाः स्यात । सनिलय् ऋषि जया दशभि छेँय् लिहां वल । व थःम्हं तंया झोंकय् बियागु अनैतिक आदेश पालना जूगु खन । व आज्ञाकारी कायनं थःगु कर्तव्य पूवंकल । अले ऋषिं धाल, ‘छ बरदान योग्य जुल । छं बरदान फ्वं । न्ह्यागु नं जिं पुरे यानाबी ।’ परशुरामं प्रार्थना यात । जिमि सीम्ह मांयात म्वाका बिउ । अले ऋषि सुक्क सुक्क ख्वल । पश्ताय् चाल । परशुरामया इच्छायात साकार यात । मांम्ह म्वात । अनंलिं स्वम्हं परिवार मिलय् जुयाः सुखसाथ ल्यंगु जीवन हनाच्वन । ई लिसें परशुराम छम्ह लडाईइा प्रख्यात सिपाही जुयाः पिहां वल । वं भारतीय सिद्धान्त कथं उत्तरी व पूर्वी ख्यलय् संयुक्त सेना परिचालन यात । पश्चिमी भारतया अन्यायी अत्याचारीतय्त सिधयेका बिल, बुका बिल । अन्तय् थःगु लक्ष्य पूवने धुंकाः व थःगु ल्वाभःयात छगू समुद्रय् विसर्जन यात । अनंलि ल्यंगु जीवन जंगलय् वनाः आश्रमय् च्वनाः ऋषित्व धारण यात । लिपा परशुरामं विसर्जन याःगु समुद्रय् पाया थासय् अन छगू तसकं उत्पादनशील जमिन उत्पत्ति जुयावल । व थाय्यात थौंकन्हय् भारतया केराला कथं नां जायाच्वंगु दु । भाय् हिउकूम्ह: डा. तुलसी नारायण श्रेष्ठ मू बाखं सफू: Tales from Indian Mythology"
https://nepalbhasatimes.com/35875,साहित्य,११४२ कछलाथ्व सप्तमी,न्याक्वःगु नेवाः हाइकु वाचन,"येँ (नेपालभाषा टाइम्स) – नेवाः हाइकु ख्यःया ग्वसालय् लय्लय् (महिना) पतिकं न्ह्यानाच्वंगु ‘भर्चुयल नेवाः हाइकु वाचन ज्याझ्वः-०५’ जूम पाखें क्वचाःगु दु ।                                                         ध्रुव मधिकःमिं समिक्षाया झ्वलय् हाइकु विधाया विकास नेपालभाषा ख्यलय् बुलुहुं व नियमित न्ह्यानाच्वंगु न्ह्यथनादिल नापं प्रविधियात छ्यलाः नेवाः हाइकु ख्यलं यानाच्वंगु योगदान च्वछायेबहः जूगु धयादिल । अथेहे ज्याझ्वलय् डा. पुष्पराज राजकर्णिकार, प्रेमशन्ति तुलाधर, दिलबहदुर चित्रकार व मेमेपिं सहभागिपिंसं नं थःथःगु खँ ब्याकादीगु खः । थुगु संस्करणया ज्याझ्वलय् प्यम्ह हाइजिनपिं प्रदीप तुलाधरं ‘नुगलय थ्वःगु सः’, किशोर धूसलं ‘बुद्ध व कोरोना’, मोतिशान्ति शाक्यं ‘जिगु झिपु हाइकु’, व मंगल नारायण जोशीं ‘लकदाउन’ शीर्षकय् झिपु झिपु हाइकु वाचन यानादीगु खः । ज्याझ्वः नेवाः हाइकु ख्यःया कजि सुरेश प्रधानं न्ह्याकादीगु खःसा प्राविधिक ग्वाहालि केशरमान ताम्राकारं यानादीगु खः । ज्याझ्वलय् ब्वति कयादीपिं सकलसियां थवंथवय् नेपाल संवत् ११४१ न्हूदँ व स्वन्ति नखःया लसताय भिंतुना कालबिल याःगु खः ।"
https://nepalbhasatimes.com/33843,साहित्य,११४० गुंलागा अष्टमी,सिद्धिदास बुन्हिया लसताय् अनलाइन साहित्य,येँ (नेपालभाषा टाइम्स) – महाकवि सिद्धिदास महाजुया १५३ दँ बुन्हिया लसताय् इजरालय् च्वंपिं नेवाःतय्गु संस्था ‘राष्ट्रिय नेवाः खलः इजरायल’ पाखें जुम अनलाइन साहित्य सम्मेलन याइगु जूगु दु। थ्वहे वइगु यंलागा पारु विहीवाः कुन्हु इजरायली ई कथं न्हिनसिया ३ बजे थ्व अनलाइन साहित्य सम्मेलन जुइगु खँ ग्वसाः खलकं धाःगु दु। ज्याझ्वःया संयोजक लिसें खलःया वरिष्ठ उपाध्यक्ष स्वस्तिका श्रेष्ठं कनादी कथं थुकी विश्वया न्ह्यागु देशय् च्वंपिंसं नं नेपालभाषा लगायत मेमेगु भासं नं थःपिनि साहित्य वाचन याये फइ ।
https://nepalbhasatimes.com/35805,साहित्य,११४२ कछलाथ्व चौथी,च्वमि वज्राचार्यया ह्यांगु नांचाया जला पिदन,"यल (नेपालभाषा टाइम्स) – साहित्यकार नापं नेपालभाषाया च्वमि वंशीधर वज्राचार्यया चीन भ्रमणया अनुभवयात मुनाः च्वयादीगु सफू ‘ह्यांगु नांचाया जला’ पिदंगु दु । उगु सफू कोरोना भाइरस संक्रमणया जोखिमयात ध्यानय् तयाः सामाजिक संजाल फेसबुकपाखें सार्वजनिक याःगु खः ।                                                         अरनिको समाजया ग्वसालय् नेपाःया पत्रकार व साहित्यकारपिंत चीनया जला भ्रमण याकूगु ईया अनुभवयात मुनाः वय्कलं सफू पिथनादीगु खः । चीन भ्रमणया अनया थीथी व्यक्तित्वया दथुइ जूगु गोष्ठि, सेमिनार, अन्तरक्रियाया व सहलहलिसें चीनया ऐतिहासिक, सांस्कृतिक सम्पदा, चिनिया वस्ती, अनया परम्परागत औद्योगिक क्षेत्र चाःहिलेगु झ्वलय् थम्हं खंगु व अनुभूति याःगु खँयात सफुतिइ दुथ्याकातःगु दु । चिनिया जनजीवनया अनुभूतियात थःगु यात्रा संस्मरणकथं सफूया आकार बियागु च्वमि वज्राचार्यं कनादीगु दु । उगु सफुतिइ चीनया भौगोलिक, राजनीतिक, सांस्कृतिकनापं अनया भाषिक पक्षयात कयाः नं न्ह्यब्वयेगु कुतः यानागु च्वमिं धयादीगु दु ।"
https://nepalbhasatimes.com/36628,साहित्य,???? ?????? पञ्चमी,"स्याक्क यग्गाइगु कन्हय्, छपु स्वप्न सुका","सखे थथे खः कन्हय् लिसे म्वायेगु धयागु अस्थिति खः अले म्वायेगु खँ हे मखु धात्थें ला । थ्वयात अझ स्पष्ट याये थुपिं खँपुत लिसे ।                                                         छं स्यू मनू यक्व दुःख ज्वनाः म्वाइ । तःता कचिंग व कचवंया ज्या हे मछिंगु भुलिं भुलिं जुया नं म्वाइ । गन व मन्ह्यं अन थःत चानाः, लथ्यानांसां न्ह्यंकि, कन्हय्लय् पलाः तइ व न्ह्यावनां च्वनी । जीवनकाःछीया थुकथंया ब्वाँय्वनाय् आखिर ल्हातय् छता मृत्यु जक लाइगु जूसां न्ह्यावनेगु व म्वायेगु मनूया स्वधर्म खःधकाः कन्हय् लिसे उलि हे सत्तिका च्वनी । तर खः ला थथे ? छं धायेफु ला मनूया स्वधर्म धयागु छु ? संघर्ष ? कचिंग, तनाव अले आशा ? छु थुपिं त्वःताः मनू किचलय् जक म्वाइगु, निभालं जक खयेकाः ? अथवा मनू तंगु भिडय् थःगु अस्तित्वया थ्व छता ब्वज्या खः ? अस्तित्वया सत्तारुढ खः ? छगू दसि लिसे थ्व खँयात न्ह्याके । मनू थुलिमछि आतङ्कित, सशङ्कित व ग्याफर थन स्वयावं वनेबलय् छं थुइ थ्व गुगुं जीवन मजुल, थुलिमछि घाः उलिमछि स्याः मानो दक्व क्यान्सर ल्वचं ग्रस्त जुइधुंकल यद्यपि कन्हय् हे लुखाखरुइ दनाच्वंगु मृत्युयात छफुति स्वीकार याये म्हा, मिखा तिसिनाच्वंगु दु जि क्यान्सर ल्वचंग्रस्त मखु, मृत्यु ला छता इल्ल विकल्प दथुया विकल्प जक खः । थ्व मनस्थितियात छं छु थुइके ? थौंया मनूया नियति हे जुइधुंकल थ्व । मनूयाके छुं दुसा थौं, म्हिगःया अर्थहीन ल्यंपुल्यं दु व संभावनाविहीन भविष्यया ख्यूं दु। थुपिं स्वप्निल निगू च्व दुने वर्तमान ला बस् ल्हाये हे धुंकूगु थें । ग्व मनू न्यासि वनाच्वंगु थौंया सतकय्, लकसय् व बजारय् ? व ला म्हिग न्यासि वनाच्वन, कन्हय्या सासः ल्हानाच्वन । खयेफु जीवन संघर्ष खः तर थ्व चःति मनुखं छुके हायेकाच्वन? म्हिगःया अस्वीकृतिइ मखुला, कन्हय्या न्ह्यगसय् मखुला ? जुइफु जीवन आशा खः, तर थ्व खिपतय् मनू गनथाय् यग्गानाच्वन, गुखे ब्वयाच्वन । भविष्य वर्तमानया मात्र लिच्वः खः । मनूया थौंया मात्र आशां कन्हय् मात्र व दुने आशा ह्वइसिबें थ्वं पतिंचां सूगु यथार्थयात कन्हय् हया तये फइ मखु। थ्व उपलब्धिहीन श्रृंखला, छ अजू चाइ, सम्मोहनं मनूयात गननं मल्यंकल । छाय्कि कन्हय् छगू सम्मोहन ख, लः फसं मनूयात थुके झुमिं यंकेत गननं मल्यंकल । वं मस्यू थ्व सतकय् थुभनं व छाय् ब्वांवनाच्वन । बस् वयात ब्वां वनेमाःगु दु। कचिंग, कचवं छाय् ब्वलंकाच्वन, मस्यू बस् थुकथं ब्वलंका तनावय् वयेमाःगु दु । छं न्यंसा छाय्, व छुं नं धाय्फइगु स्थितिइ दइमखु। थ्व मनूया जीवन खः अले थ्व मनूया दिनचर्या । छन्हु न्हिच्छि । खः जुइ दकलय् अप्वः आत्माया धेंधेंबल्लाः मनूया गर्भ जः खः जुइ मेमेपिनिगु गर्भ सिबें । छाय् धाःसा चेतनायात प्रयोग छम्ह मनुखं जक यायेफु। व मनू धयागु मात्र जीवन जक मखु अ–जीवन नं खः व थ्व निगू च्वःयात स्वाइगु छता महत्व पूर्ण सेतु नं खः । छाय्कि मेपिं जीवन दुने म्वाइ जकसा मनू सि नं फु , सिगु व म्वाइगु या दत्थी यग्गानाच्वने नं फु। छाय्कि मनू दुने विद्रोह दु, विरोध दु, स्वतन्त्रता दु , सभ्यता दु , । मेपिंके ला छता प्रकृतिप्रदत जक दु। छगू इकोसिष्टम । प्रकृति प्रदन, इकोसिष्टमया चाकः दुने ला मनू नं दु अथेसां मनूया थःगु विस्कं प्रकृति प्रदन नं दु, इकोसिष्टम धयागु नं दु। थ्व छता संभावनाया पुसा खः जङ्गल दुने । जङ्गलया झ्वाम्म सिमातय्गु पुचः दुने । सिमा बुयाच्वंगु छं खनाच्वंगु तथ्य खः तर गर्भया जःखः हय्भुंवयाच्वंपि/च्वनिपिं गुलि आत्मात सिमा जुइफत, जङ्गलया छगू ब्व जुइफत, अले मात्र पुसाया अथाह संभावनाया नियति लिसे जक म्वाय् मालिगु वाध्यताय् गर्भ जःखः धेंधें बल्ला यानाया छु सार दत ? छु मूति लिसे जीवनयात छगू परिभाषा बिइफत ? जीवन परिभाषा विहिन जुइबले गर्भ मनूया व्यर्थ जुइ । महान संभावना धकाः मिखा कनेगु थ्व थासय् गुबले जीवन अथें जक म्वाना बि मालि झसूका नं जीवनयात कालान्तर तक्क तियाच्वनि , लिनाच्वनि । अतीतया थ्व हे असंगत न्ह्यो लिसे मनूनं थःत छगू छगू जन्म बियायंकि । न्ह्यलय् जन्म, न्ह्यलय् जीवन व न्ह्यलय् मृत्यु । न्ह्याबले सागाः व हाहू मनूया छ्यलि धाय्गु, जःखःधाय्गु । छगू फांगः मनूया मातं कोठा धाय्गु, छगू खागः मनूया कसि धाय्गु छकूचा पलिः क्वय् । जीवनया थजागु प्रत्येक तगिंनय् वाच्योफ्वाच्यो मजूसा गजागु सुचुकुचु दइ ? उसुक नवः मदुसा छुकेया नस्वा दइ ? पाँय् पाँय् सि धँय् कुसि व चलः मदुसा गनं स्वच्छ लः फय् दइ ? मनू अले तगिं तगिं कुतुंमवंसे गात ? शनैँः शनैँः थःत ल्वमंमकुसे गात ? छाय्कि मनूयातला विस्थापित याये धुंकुगु दु सागः, हाहू, फांगः , खागः व सि , धँय्, कुसि व चलः तय्सं । थुमिसं मनुयात मनू हे गन जुइका तइ धकाः । थुमिसं मनूयात विस्थापित यानां त्वति । व विस्थापित मनू, मनू जुइमखु , गुलि नं जुइ इमिसं अले थुमित ख्यायेत कन्हेया तुतां बः काइ । छाय्कि कन्हे, ल्यंदुपिं इपि मनू तय्गु छगू चि खः, छगू घोषणा व याचना । मुक्कं विस्थापित वाचाय्कुपिंला बूगु भापाः याकनं याकनं थःत मनूया आवरणं त्वतका थ्व वस्ती, गां अले शहरं हे पौ पुलावनि । थ्वयात मंदुसा छं स्वश्लाघा धाः वा इमिगु हाकःया नियति । तर धाय्मालि संसार थुलि ग्याफर मखु ,थुलि पुंसत्वबिहिन मखु। थीगु निभालय् धाय्वं गनावनिगु लःफुतिया ल्याखय् ग्याइपि थुलि ग्याइ, सिपिं थुलि सिइ । जुइमागुला वस्ती थजागु चाचां हुयावनेमागु खः । जुइमागुला गां थजागु न्हि न्हि म्हुना वनेमाःगु खः । जुइमागुला शहर थजागु चान्हिं फुनावनेमागु खः । तर गां शहर थजागु छुं नं ला फरक मदु, म्हिगः गथे दु , थौं कन्हे छुं नं ला मपाः , छु नं ला विस्कं मदु। बस्ती थः दुने उलि हे नवः व्हयेकाच्वंगु दु । गाँ थः दुने उलि हे सागाः बांवंका च्वंगु दु अले शहरं उलि हे प्रदुषण व्हलाच्वंगु दु । थुपिं अभूत अस्तव्यस्तता दुने मनू वँय् जूगु खःसा, मनू सिना ब्यूगु खःसा छता स्वाभाविक धकाः सम्वेदना प्वंकेगु खइ द«ष्टा जुया, समस्वर जुया नियतियात द्वपं ब्युवनेगु खइ । तर अजुचायापु , तसकं अजुचायापु मनू स्वां या नस्वा लिसे जक मखु सागाःया नवः लिसे व्हनेत नं उलि हे तयार । संभावनाया अथाह जक मखु कय्कुनाया अनस्तित्व नं याउँक, बिना सम्झौता दय् ! थ्व छु जुल ! मनू गनं रबर जुयाबिलकि अथवा कतांमरि । लाय्कु दुने नं वहे दु , क्वें निपुतिं ना नं वंहे तुयाच्वंगु दु। क्वे नं ना तुल धकाः मनूयात चिधं खंकामच्वना । मनूनं सम्झौता जक यायेफुसा राजदण्ड ज्वना सिंहासनय् फेतुइगु व क्वें निपुतिं धः धः या ना तुया जुइगु उत्थें उत्थें खः । खनेत निगः मिखाय् न्हिनय् हे पित्त थाकातय् मजिल सम्म  मिखाला छता ज्याबः भापा नुगलं स्वयेब्यु गुगुनं लू स्वया मनूनं मिखा तिसि मालि मखु। थजु व भौ या न्ह्योने छुं वा इमाः या नापं बखुं । धात्थेला मनूनं सम्झौता यायेमफु । वयागु न्ह्यःने यक्वो दापुत दु गुकें सम्झौताया वया प्रत्येक कुतःयात निर्मम कथं कय्का वयात सम्झौताबिहिन याना छगू ख्यूं धय् सुइत बाध्य याकां त्वति वयात। वयागु अस्वभाविक संस्कार, ल फय् अले भिडयात वं थुलि स्वभाविक खंकि गुगुनं इलय् छुं हुनि वश इमिगु तिरोहित वयात इतमित: कनिः सतह मदुगु फसय् न्यासिवनाच्वनागु भापाः याकनं व मिखा गिलिगिलि याइ, कुतिं न्याइ थःत व जवरदस्ति म्हगस खः धकाः धोषणा याइ । ख्युं या अभ्यस्तताय् जलय् दुस्वय् म्हा । जः लं बिइगु पलख कां व ख्युं पूर्ववत् अस्पस्त ख्यूं सिबें सास्ना थें जः लिसे सम्झौता याये न्ह्याबलें ग्याफर मनू । अले वहे सनातन ख्युं दुनेहे जीवन मनूया ब्वलनि, सिइ, हानं ब्वलनी, हानं सिइ । थ्वयात छचाकः भापा, लुखा खरुइ भूत व पिशाचतदुहां वइ धकाः स्वताक्क तानातःगु प्याकि भापा । भूत व पिशाच छगू मुक्ति । भूत व पिशाच तुं नं पिहाँवया खनेफैगु छगू सर्ग व ख्यः अले सागर । सम्भावित भूत व पिशाच, सुं मदुगु जः लय् ख्याकं त्यु थें त्यु वइगु किचः, छगू सनातन संस्कार अले प्याकिं तानाया सनातन आश्वस्त थ्व निताँ खँ मुक्त जुइत सखे छपु लँ या, छेँया वास्तुकला, भूगोल हे हिलेमानि । मनूनं म्हो नि थ्व लफसय् सखे आ विद्रोह यानाच्वनि मखुत, विरोध थुइका च्वनि मखुत। मनू आ म्वानाच्वंगु यथास्थितियात आ छगू भ्वखाचँ, थ्व वस्ती गां अले शहरयात हुया छुमां निसें मनूयात छकः हानं बुइके माल । जीवनयात निकूचा, स्वकूचा न्ह्याकूचाय् थला प्रत्येक द्वनिगु अवस्थाय् मनूयात हानं छकः बुइका वयागु द्वंयात हुइकेमाल, म्हुइकेमाल । मनू न्यासिवंगु लँ मखुगु लात सा छाय् लिहाँ मवनेगु ? छु जीवन लिहाँवने मज्युगु लँ जुल अथवा मनूनं फःहिल मसःगु तुति घानावल ? मनू थुलि यान्त्रिकला सखे खइमखु। ई ला न्ह्यावनेगु जक मखु लिज्यायेगु नं खः । गुबले धाल ई नं कि न्ह्यावनेगु जक हे ई या दापु खः व तुतिं थ्वयात मिखा तिसिना स्वीकार याय्थाय् दत व लिहाँवनेगु छगू मृत्यु खः धकाः प्रत्येक लँ द्वं पिन्त छत्थुं मृत्यु न्ह्यच्याकाच्वन ! मृत्यु थुलि निर्मम गुबलें मखु। लिहांवय्गु मृत्यु मखु मृत्युला न्ह्यावना द्वंगु वाचाय् वं लिहां वये ल्वमनिगु स्थिति जक खः । ई लं सुयातं पियामच्वंगु जक मखु ई अतीत, म्हगस कथं अयथार्थ नं जुयाच्वंगु मदु। ई लं पियामच्वं धाय्गु ई न्ह्यानाच्वंगु मखु बरुकंछि मनू न्यासिवंलिसे स्याक्क यग्गाइगु कन्हय्, छपु स्वप्न सुका सतक थः नापंतु तुलावःगु भापिगु खः । अले लँ हे मदु धकाः , फहिला हानं हानं न्यासिवने मालि धैथें । मानो पुनरावृति स्वयं मृत्यु जुल ! फहिलेत लँ मदुगु मखु, मनूनं लिपाया पिढिं यात स्वीकार याये मफुगु सम्म खः । कथित अहं दुने लिपाया पुस्ता मन्ह्यंगु दावा यायेगु सम्म खः । थँ व क्वँ या बर्लिन पःखाः अनावश्यक पीदँ धस्वाकेगु जक खः । तर सखे थ्व पः खाः आ क्वमदनी , पीदँ मथ्यंनि मखुसा छकः हानं न्यासिवनेत मनू छाय् कुचाल ? ई यात थुलि क्षय छाय् गुकथं भापि फत कि व मनू नापंतुं सिनावनिगु जुल ? द्वन धकाः बरु छगू विमूढता ज्यूताभरि कय्च्याय मनदु, शंसोधनयाना छकः हानं न्यासिवने म्हा ! छम्ह छम्ह मनू कय्काछ्वगु छगू छगू तीर खः । धनुष व धनुधारी निम्हेसियां बसय् मदुगु। सुं बुल, छगू तीर कय्कल, मेम्ह बुल हानं मेगु तीर कय्कल । मनू थुगुकथं प्रत्येक लिसे निरपेक्ष व स्वतन्त्र । मेपिनाप थःत सम्बन्धित याना मनूनं थः दुने गुगुनं कमजोरी व सिमा व्हय्केम्वा । थुकथं थःत फ्याना मनूनं थःगु बां त्वफिका यंकेम्वा । न्ह्यावनेगु थुगु अर्थय् मनूया स्वभाव थें लिखतं फःहिला वय् मालिबले मेपिनि ख्वाः स्वया डिस्पोज याये मज्यूगु जिन्दगी धकाः द्वं यात नियति ध्वाथुइकेगु मनूया गजाःगु स्वभाव खः ? डिस्पोज याये मज्यूगु जिन्दगी मखु , जिन्दगीला न्हिथं डिस्पोज जुयाच्वनि आदर्शतय्सं जिन्दगीयात धोका बिया न्हिथं न्हूगु जिन्दगीया निर्माण जुयाच्वनि । मनूनं थःगु ल्यं पुल्यं आदर्शयात च्वतुक हुयाछ्वये फयेव जिन्दगी ला हाकनं दनि, धस्वाइ । छं स्यू गुबले जः खः या सामान्य सत्य हे मनूया आत्मसातं पिने लाई उबले छगू युद्ध जुइ । छगू न्हूगु संरचनाया नितिं, सामान्य सत्यया हाकनं उलि हे गरिमायुक्त पलिस्थानितिं । छाय्कि गोतुइवं हानं दने फय्गु मनूया स्वधर्म खः तर गुबले थ्व ल्वमनि अले छगू युद्ध मजूसें गात ? गोतुपिसं प्रत्येक दनाच्वंपिन्त इमिसं न्हूयावनिगु भापाः थःत न्ह्याबलें सुरक्षा मालाच्वनिसा दनाच्वंपिन्सं गोतुपिन्त लँया हे छगू ब्व भापाः लँ हे धकाः, इमित चिका हानं मेगु लँ माला न्ह्यावनि मखु। दनाच्वंपिसं गोतुपिन्त मिखाप्वा चासां निसें हे छगू सतक खनिबले इमिगु तलेया सतक, गनं इपि स्वयं हे नं न्ह्यावने मानि खनिगु गुकथं, कल्पनातित हे जुइमखु । यद्यपि थ्व सत्य मखु, अवस्था खः त्वाथः व यथास्थिति खः । तर माने याये मालि कि अवस्था यक्व अर्थय् सत्यभ्रम जुया पुस्तात अनाम भविष्य तक्क न्ह्यावना संस्कार दयेकावनाच्वनि व मनूया छथ्व ब्वँ थःत बिलकुल हे ल्वमंका मात्र सतक लिसे, थः पुस्तां आरोपित यागु अमनूया त्वाथलय् इकिधिकि मसंकुसे थाकातइ । गुबले मनू हाचां गाय्मफुगु संस्कार लिसे खालि कतांमरी जक जुइ , म्हाइपुया न्ह्यइगु चुईगम जक जुइ, सुं निम्हम्ह, स्वम्हम्ह वा प्यम्हम्ह मनूनं गुकथं कतामरि म्हितेगु लोभ तंके फै, चुईंगम न्ह्यय्गु अनावश्यकताय् बिचाः यायेगु फुर्सद लुइकि ? छ वनाबिल, लँ थःगु हाकःया परिचय् ब्युं ब्युं वन बस् ! थ्व लँया बाध्यता सिबें छ वंगुया दसि खः । मखुसा ज्यूताभरि हरेक सापेक्ष मूयात बाध्यता जक नाला यंकेबले, उगुथुगुं कथं द्वपं जक बियावनेबले मनूनं थन थःत गुकथं धस्वाकि व छं खंथेंया थौंया संसार दइ ? पाय्छि खः, सहिछाप तय्माःसा तय् कि थौंया संसार प्रति हे छंगु असंतुष्त दु तर छगू न्ह्यसः छु मेगु संसारया उपस्थितियात जक मुक्कं चकं थुइकेगु न्ह्याबलें लिधंसा दइला ? मू खँ ला छु धाःसा संसार सिबें व छ हे खः गुम्हेस्यां सुइ माःसा पतिचां न सुइ व माःसा सहिछाप नं तइ, मनूया उपस्थितिइ, मनूयात । थुकथं छथ्वः मनूत सहिछाप तया म्वाइ, मेथ्वः मनूत पतिचां सुया म्वाइ । थुपिंनिथ्व दुने मनू अयथार्थ म्वाइ, शोषण व अनस्तित्व म्वाइ । तर धाय्मालि विक्षोभ गुगुनं कालवा ई लिसे मदु । छाय्कि शोषण गुबलें म्वाइसा छगू संभावना लिसे हे म्वाइ प्रकारान्तरय् कि छम्हु छम्हु शोषण संभावित कन्हेया नितिं अर्थबीज खः । छाय्कि मुक्कं घृणाय् थःत फ्यायेगु मनूयात न थौं स्वीकार्य दु न म्हिग न कन्हे हे । व ला छु धाःसा घृणा यात कन्हे खंकिपिसं थुकथं न्ह्याच्याकि कि थ्व मतिनाया हे छता खालु खः , मतिनायात अझ अप्वः सन्तुष्टि बिइगु पालाभिया ति खः कथं थुइकि । मखुसा विष त्वनिपिसं कन्हे नं विष जक खनिगु खःसा सायद हे सुं सुकरातं विष त्वनि । म्ह्य् नकिं ताकिपिसं कन्हे न नकिं जक दइगु स्यूसा लायद हे सुं क्राइस्ट क्रसय् यग्गाइ । कक्कुइ सोतिपाँय् चि पिसं कन्हे नं सोतिपाँय् जक खनिगु खःसा सायद हे सुनानं थःत ‘क्रान्तिकारी’ कथं न्ह्यब्वइ । नाबगा दे चाहुकिपिसं कन्हे नं भक्त कुमारीपिन्त नाबगा दे चाहुकिगु खःसा सायद हे थ्व देशय् भिमसेन थापां थःगु गःपः ध्वनि । थुकथं इतिहासया धाःहे मेथाय् न्ह्याइगु खइ न माओत्सेतुब सांस्कृतिक क्रान्ति याइ, न सद्दामं अरब जगतया शहंशाह जुइगु कुतःयाइ नं गोर्वाबोभं ग्लासनोष्ट व पेरेस्त्रोइका हया बागः पृथ्वीयात चा चां प्रवाहित याइ । गथे अक्टोबर क्रान्ति याना लेनिनं रुसयात पृथ्वीया बाम्ह कथं चकंकल । सापेक्षवादया नियमं विशौं शताब्दीयात छगू हाथ्याबिल आइनस्टाइनं । तर छु भिडया छम्ह ल्याःमदुम्ह मनूयाके इतिहासयात थुकथं मेगु मोड बिइगु सिमां हा कयाच्वंगु दैला ? गथे थुइके व यग्गानाच्वंगु कन्हे सिद्धार्थया पलाःखः गौतम पाखे न्ह्यानाच्वंगु ? छगू प्रसव खः थौं व थौं जक बुइकिगु ? छगू आन्दोलन खः अनिवार्य शहिद व शालिक प्रतिमा पालाक गोतुलिगु ? भास्को डि गामाया नुगःखः अमेरिका थुइकेगु ? धात्थेला छम्ह निम्ह रुजवेल्त, मिखाइल गोर्वाचोभ, शलमान रुश्दी व रजनीशपिसं यक्व भिडयात तुति दयेका दनाच्वनि । इमिगु छगू ब्व भिड खःसां भिडया इपि ब्व मखु। अले मनूत मानो हःसय् धाइपिनिगु सःलय् हाईसय् जक धयाच्वन । लालकृष्ण आडवाणी पिनिगु रथयात्राय् छगू युद्धया आकारय् मनूतयसं थःत भिडय् फ्यानाच्वन । बिलकुल अनस्तित्व थौं या मनू । गुलि याकनं छम्ह मनू भिडय् हिल अथवा भिड दुने तन थ्व चाइबेलय् तक्कया दुने वयागु अस्तित्व चिके हे मफेक ल्हानाच्वने धुंकि । मस्यू थौं मनूया छु गजागु मूल्य दु तर मेपिनिगु म्हय् जक जुनां मनूतय्सं थःत अभिब्यक्त यानाच्वनिगु खनिबेलय् मति लुइ थ्व गुगु असंख्य भिड व भिडया पुचः दु सखे इपि छम्हुचा मनूतय् जक अभिब्यक्ति खः । धात्थोला इपि भिड मनू मखु , बिचाःमखु , चिन्तन मखु व थः मखु । उकिं इमिगु कन्हे इमि न्ह्यलुवातय् ल्हातय् स्वत्ताक दु । गुबले न्ह्यलुवातय्सं म्हगस म्हंकेगु ज्या तोति, इपिं अले क्रमशः दु दुं वनि । ए मनू ग्व गुबले छं थःगु जीवन म्वाय् फत व थःगु कन्हेलय् न्यासिवने फत? खालि भिडय् शहिद जक जुयाच्वनेगु ? खालि मेपिनिगु म्ह जक घाना जुइगु ? मेपिनिगु तुति जक न्यासिवनाच्वनेगु ? मनूया छ सेकेण्ड क्रियशन ला मखु फस्त क्रियशन हे खः । अथेसां थुभनं छाय् यान्त्रिक कतांमरि अले अनस्तित्व ? छं चा ला छम्ह मनूनं पलाः पतिं गुकथं प्रभावित यानाच्वनि, छंके दुगु दक्व क्रितिकल सेन्सयात हां निसें लेंथना मात्र व मात्र छन्त छगू दिशा बि, गनया लँया प्रत्येक अर्गचाय् मात्र व मात्र छगू दासता दै, मनू स्वमंगु छंगु विराट चेतना दै । उकिं गाःत आ छं सुयागुं नेतृत्वय् भिडया शहिद जुइुगु, कृपायात जिन्दगीया अहोभाग्य थुइकिगु। छन्त नेतृत्व बिइपिं, छन्त कन्हे क्यनिपिं गुगुनं अर्थय् छ सिबें बीर्यप्रधान मखु । खुना ब्यू इमिसं फिनातःगु लं, त्वकाब्यु इमिसं पुनातःगु तःपुलि, गोतुइका ब्यु इपि लिधना च्वंगु मेच, उला ब्यु इमिसं थुइका च्वंगु भ्रमया विश्वास छं खनि अले अन छ थें हे ग्याफर व काथरम्ह मनू । सुयागु नं तथाकथित नेतृत्वय् भिडथ् तनावनेत तयार मनस्थितिया छज्वम्ह ब्यक्तित्व । छुं नं ला फरक मदु छ व व दत्थीइ । न्हाच वं त्वतुगु लँ छकः छं फिना ब्यु सुनां धाइ अले छ व ‘किसुनजी’ खः गुम्ह छगू इलय् भीडय् तनिगु ब्यक्तित्व खः । प्रत्येक भिडं अलग खनेदइपिन्त न्हुइके बिइगु छ्यं खः । अथवा व परशु नारायण चौधरि गुम्हेसिनं थःगु सम्झौतायात सखे वरदान भापीगु खइ सुं ‘किसुनजी’ चा चां सत्तारुढ मजुइगु खःसा । मतलब ई जिन्दगीयात न्ह्याबलें न्हूगु खः । खुसिया लःधाःखय् गुगुनं छपासः लः न्हूगु खः । छं वा मचाः छंगु कन्हे गुलि छंगु आजुइ समर्पित जुयाच्वंगु दु । व आजु गन थ्यनिगु, थ्यनिगु मखु यात्रा झं झं बरु ताहाइगु खः । अरे, भ्रमयात आजु याना थ्यनिगु नं गुगुं थ्यनिगु खःला ? छं वाचाय्कुगु हाकःयात छु वं सहिछाप तइ धकाला, उपलब्धि धकाः ? थ्यनेमाथाय् थ्यं हे मथ्यंसेलि हाकः जक छं पुलेवं छ थः हे गनं लुधनि धकाः । खः बरु, अन थ्यंका छबः भ्रमया छबः छंगु ब्वला वइ । उकिं जिं धाय् छंगु न्हापांगु पलाः छं तुनावनिगु धयाचलय् मखु छानावनिगु सतकय् ति स्वये अले छं गुकथं थःत ध्याचलय् तुनावःगु पलाःयात सतकय् तुलावन धकाः थुइकि ।"
https://nepalbhasatimes.com/36924,साहित्य,???? ???????? पञ्चमी,चुलिचिया चलाखी,"चुलिचा ग्वंगः लँ दापा जुयाः फ्याकधोंतय्गु बस्तीइ लाःवन । द्यः खिउँखिउँ धायावये धुंकल । “आः गन वनेगु …” बिचाः यायां वया भुइचःति हाल । थुबलय् लाक हे गोलेचा फ्याकधों अन थ्यंकः वल । चुलिचा ग्वंगःयात खंबलय् वया ई चुकुचुकु वन ।                                                         “जि चुलिचा खः । जितः चछि थन च्वने बियादिसँ ।” चुलिचां ग्याग्यां नवात । “चुलिचा ग्वंगःयात खंबलय् हाकुचा, भुयूचा, सियूचा फ्याकधोंतय् नं म्हुतुइ ई बुयावल । इपिं चुलिचिया न्ह्यःने वन अले वयात नयेथें यानाः स्वयाच्वन । चुलिचां आः बांलाक हे थुइ धुंकल कि वयागु निंतिं तःधंगु हे संकट वयेत्यंगु दु । भचा जाःबलय् बस्तीइ च्वंपिं फ्याकधोंत दक्व हे अन मुंवये धुंकल । “हे भगवान, आः जिं थःत थुमिगु ल्हातय् लाके मबीगु गथे यानाः ।” चुलिचां बिचाः यात । वया म्ह थुरुथुरु खानाच्वंगु दु । “दाइपिं, जि आपतय् दु । चछि च्वनेत थाय् छकू बिउसा छिकपिनि जय जुइ । छिकपिं सुनानं हे जिं स्वये, ग्वंगः हाःगु न्यने मनंनि जुइ । जिं ‘कुकुल्यांकू’ यात कि खिउँ बिसिउँ वनी, सुर्द्यः पिहां वइ, पालापाला थिनाः ।” चुलिचां धाल । थुबलय् लाक हे हाकुचां गोलेचिया न्हाय्पनय् खुसुक्क धाल, “शिकार आः झीगु हे ल्हातय् दु । गबलय् यल, अबलय् नयेफु । उकिं वयात नये न्ह्यः व हाःगु छक्वः छाय् मन्यनेगु ? झीसं गबलें नं ग्वंगः ‘कुकुल्यांकू’ हालीगु धाःगु न्यने मनंनि ।” इपिं खुसुखुसु खँ ल्हानाच्वंगुलिं हे चुलिचां सीकल कि फ्याकधोंतय्त वयागु खँया प्रभाव लाये धुंकूगु दु । “छ जिमिथाय् थन च्वनेफु । तर छं ‘कुकुल्यांकू’ हालाः खिउँ चिइका छ्वयाः सुथ जूगु क्यने हे माः ।” फ्याकधोंतय्सं धाल । चुलिचा राजी जुल । “जिपिं छ हालीगु पियाच्वने । छं बस्तीया दथुइ लाक च्वंगु सिमाय् च्वनाः चा बिकि । सिमाय् च्वनाः कुकुल्यांकू हाल धाःसा छ हाःगु जिमिसं बांलाक तायेकेफइ । का सिमाय् च्वं हुँ ।” सियुचा फ्याकधोनं धाल । बहनी जुयावल । अथे जुयाः फ्याकधोंत सकलें थःथःगु छेँय् लिहां वनाछ्वत । चुलिचा नं सिमाया छकचाय् गयाः थहां वन।द्यः न्याक्क हे खिउँयावल । बस्ती सुनसान जुयावल । चुलिचां बिचाः यात, “आः लुसुक्क बिसिउँ वनेमाल”, तर मेगु मनं धाल, “फ्याकधोंत तसकं चलाख जुइ । गनं सुलाच्वंगु नं जुइफु ।” चुलिचा आः गबलय् बाचाई जुइ धकाः पियाच्वन । वं सिउ कि बाचा जालकि फ्याकधोंतय्सं स्याक्क हे न्ह्यः वयेकी । थुबलय् लाक हे फ्याकधोंतय्गु बस्तीइ शिकारीतय्गु पुचः खने दयेकः वल । इपिं फ्याकधोंत लानाः चिडियाखानाय् मी यंकीपिं खः । शिकारीत फ्याकधोंतय्गु छेँया पिने पिने च्वनाः ताक स्वयाच्वन । सकसिकें छगू छगू जाल दु। चुलिचां शिकारीतय्सं छु यायेत्यन धायगु खँ थुइके धुंकल । तर सुथ जुइ स्वयां न्ह्यः फ्याकधोंत पिहां वइगु खने मदु । फ्याकधोंतय्त शिकारीतय्गु जालय् क्यंकेगु उपाय चुलिचां बिचाः यानातःगु दु । वं व हे इलय् ‘कुकुल्यांकू’ हालाबिल । थुकिं यानाः फ्याकधोंतय् न्ह्यः स्यन । इमि स्वये सुथ जुल धकाः च्वन । सुथ जूगु स्वयेत इपिं वाथाइथिं दन । मिखा गिलिगिलि यायां इपिं पिहां वल । तर थ्व छु … स्वःस्वःथाय् खिउँसे च्वं । कां थें खिउँसे च्वनाच्वंगु उगु इलय् फ्याकधोंतय्सं छुं खंकेमफुत अले इपिं शिकारीतय्गु जालय् क्यन । बस्तीयापिं फ्याकधोंत दक्वसित जालं भुनाः शिकारीतय्सं ज्वनावन । फ्याकधोंत थःपिंत खूब चलाख तायेकीपिं खः । तर चुलिचा ग्वंगलं इमित माथ यानाबिल । फ्याकधोंतय्त ज्वनाः शिकारीत तापाक वने धुंकूसेंलि चुलिचा ग्वंगःया नं सासः थहां वल । सुथ जुइ न्ह्यः हे व थःगु छेँपाखे स्वयाः वनाछ्वत ।"
https://nepalbhasatimes.com/36928,साहित्य,???? ???????? पञ्चमी,नमस्ते नमस्कारं ब्यूगु ख्याच्वः,"थ्व नमस्ते नमस्कार शब्द व शब्द नापया आचरण, गेस्चर नेपाली समाजय् न्यंकं न्यं, न्यनाच्वंगु दु। थ्व छगू आदर, सत्कार सद् भावया प्रतीक शब्द व आचरण खः । शब्दया नापनापं गुलिंसिनं ज्वजलपा यानाः ल्हाः ल्वाकाः, गुलिसिनं छ्यं क्वछुनाः, गुलिसिनं ला छ्यं जक मखु, बाम्ह तक क्वछुनाः प्रकट यायेगु याइ । थ्व छगू खास यानाः थः स्वयां च्वय् च्वंम्हेसित बिइगु सम्मान खः । व नाताकुताया नं जुइफु, मान–सम्मानया नं जुइफु, भाइ-भातृत्व व मित्रताया नं जुइफु ।                                                         थ्व नमस्ते नमस्कारया चलन वा व्यवहार गबलय्निसें जुल धयागु ला जिं मस्यु, धायेमफु । अय्सांतबि मानव सभ्यता लिउलिउ विकास जूगु जुइ धकाः धायेफु । हानं मानव समाजय् मानव मात्रं ग्रहण यानाच्वंगु थीथी धर्मशास्त्र, संस्कृतिइ नं थुकिया उल्लेख जुयाच्वंगुलिं मानव व देवीदेवताया श्रृष्टिनिसें चलनचल्तीइ वःगु धकाः धायेफु । गथेकि ॐनमः ब्रम्हाय, ॐनमः सेवाय, ॐनमः बासुदेवाय आदि हिन्दू धर्मय् थीथी द्यःद्यःतय्त नमः नमः धकाः नमस्कार यायेगु चलन आःतकं दु। अथे तुं बौद्ध धर्मय् नं ॐनमः बुद्धाय, ॐनमः संघाय, ॐनमः धर्माय धकाः पाठ यायेगु चलन दु। अथेतुं मेमेगु धर्म संस्कृतिइ नं थ्व नमः–नमस्कारया दयेमाः धइगु जिगु सोच दु । छन्हु लँय् ध्वदुक्क नापलाःबलय् वं जितः व हे कथंया न्हापा थें धनुष्टंकार नमस्ते यात । लिसलय् जि छु नमस्कारयात जिं धायेमफु । आकाझाकां वं ट्याप्प जिगु निपा ल्हाः ज्वन, अले तं पिकयाः धाल- ‘छ गपाय्धंम्ह डाक्टर ? न्ह्याबलें जिगु नमस्कारया लिसः पतिं छपतिं धस्वाकाः बीम्ह ?’ ई कथं हलिमय् लुयावःगु न्यनावःगु थ्व कोरोना १९ या कारणं थ्व नमस्ते नमस्कारया चलन अझ व्यापक जुयाब्यूगु दु। महत्व अप्वः दयावःगु दु। कोरोना १९ छखे ला थी मत्यःगु ल्वये थें जुल । कोरोना ल्वगियात थिलकि थःत नं पुनि धकाः ग्यानाः म्हय् मथ्युसे तापाक्क च्वनेमाःगु जुल । तापाक्क च्वनाः हे नमस्ते नमस्कार यायेमाःगु धायेमाःगु वयाबिउगु दु। ल्हाः ज्वनाः गुडमर्निङ्ग याइपिं पश्चिमा विदेशीतय्सं नं उमिगु देशय् तक कोराना १९ खनाः ग्यानाः थौंकन्हय् तापाक्क च्वनाः नमस्ते नमस्कार हे याइगु जुयावल । आः थन थ्व च्वसुइ नमस्ते नमस्कारया थुलिमछि खँ ल्हानाच्वनागुया कारण जितः थ्वहे नमस्ते नमस्कारं यानाः, परे जूगु छगू निगु ज्या मछिना ब्यूगु कारणं खः । जिं गबलें नं बिचाः तकं मयाना नमस्ते नमस्कारया कारणं जितः अज्याःगु अवस्था वइ धकाः । सरकारी जागिर, व नं जुजुया पालय्, पञ्चायतया इलय् । शक्ति भक्ति मदुपिं राष्ट्रसेवकत सरकारं गन धाल गन हुँ धाल हाकिमया न्ह्यःने छ्यं क्वछुकाः शिरोपर यानाः वनेमाःगु ई । वहे कथं जि नं वना । धाःधाःबलय् धाःधाःथाय् थीथी पहाड, पर्वत, तराई, मधेश । थ्वहे सिलसिलाय् छगू इलय् जि छगू पहाडी जिल्लाय् स्वास्थ्यकःमि कथं वना । पिने जिल्लाय् स्वास्थ्यकःमितय् भचा मानमर्यादा दइगु स्वाभाविक, नापलातकि सकसिनं नमस्ते–नमस्कार याइ । जिं गुबलें ल्हाः जक संकाः, गुबलें म्हुतु जक संकाः लिसः बीगु यानाच्वनागु जुयाच्वन । शायद ई कथं बाय् मनूकथं अप्वःसिनं अथेहे याइ, याइगु खः, यानाच्वनी । अन जि च्वनाथासय् ब्रिटिस गोर्खा सेनाया स्वास्थ्य उपचारया लागि नं छगू स्वास्थ्य संस्था दु। गोर्खालि सेनाया निवृत्त सेनातय्त व सेनाया परिवारतय्त स्वास्थ्य सेवा बीगु। व संस्थाया प्रमुख छम्ह गोर्खाली सेना ब्रिटिसया हे निवृत्त मेजर धनबहादुर राई । सकसिनं वयात मेजर साहेब, राइसाहेब, राइसर धकाः सम्बोधन याइ । जिं नं मेजर साहेब हे धायेगु। छथाय् च्वंसेलिं वं नं कर्मचारी-कर्मचारी जुसेलिं मित्रता दइगु स्वाभाविक हे जुल, नाप लाइबलय् नमस्ते नमस्कारया आदान प्रदान जुइगु हे जुल । खास यानाः वय्कःयात नापलातकि न्हापां वय्कलं हे जितः नमस्कार याइ । वय्कःया नमस्कार सामान्य कथं जक जुइमखु। निपा ल्हाः ल्वाकाः, ज्वजलपा यानाः छ्यं जक मखु बछि म्ह नापं क्वछुनाः धनुष्टंकार नमस्ते याइ । शायद सैनिक ख्यलय् नमस्कार अथेहे याइगु जुइ । लिसलय् जिं गुबलय् गुबलय् छु छु कथंया नमस्कार याइ, व जिं हे बांलाक धायेमफु, मस्यु। थ्व चलन न्ह्याना हे च्वंगु जुल । निम्हेसिया छुं खँ नं जूगु मखु । छन्हु लँय् ध्वदुक्क नापलाःबलय् वं जितः व हे कथंया न्हापा थें धनुष्टंकार नमस्ते यात । लिसलय् जि छु नमस्कारयात जिं धायेमफु । आकाझाकां वं ट्याप्प जिगु निपा ल्हाः ज्वन, अले तं पिकयाः धाल- ‘छ गपाय् धंम्ह डाक्टर ? न्ह्याबलें जिगु नमस्कारया लिसः पतिं छपतिं धस्वाकाः बीम्ह ? पतिं धस्वाकाः देखा जायेगा धाइम्ह ।’ व इलय् वं अय्लाः त्वनातःगु जुयाच्वन । जितः ज्वनाः त्वःतूगु हे मखु। ब्व बियांतुं च्वन । लँय् मनू मुन । जात्रा थें जुल । जिं थःत संयम याना । माफि नं फ्वना । हानं अथे याये मखु धया, व ला मानय् मजू । हाला हे च्वन । ल्हाः ज्वनाः त्वःतूगु हे मखु। मादक पदार्थ सेवन यात कि व मेजरया अज्याःगु बानि अन च्वंपिं सकसिनं स्यूगु जुयाच्वन । अले अन मुनाच्वंपिं पासापिंसं जितः वनाप बायेकाः छखे ब्वनायंकल । वयात नं छखे छ्वल । जि व नाप बायाः अफिसय् वनकि अफिसय् तकं वइ धाःगुलिं अफिसय् मवंसे छम्ह पासाया छेँय् वना । वयात मादक पदार्थं मत्वःतूतले होस हे दइमखु हं । अथे जुयाः खः ला व ला जितः मात्तुमालाः जि च्वंच्वनागु पासाया छेँय् तक थ्यंकः वल । राईतय् तं याकनं लनी मखु धाइ । छगू निगू इन्च घाः यानाः ल्वायेगु ला इमि ख्याः धकाः धाइगु न्यना तयागु। हानं अन मनू मुन । सकलें मिलय् जुयाः जिमित मिले यात । खास यानाः मेजर साहेबयात आवंलि जिपिं निम्ह बराबर तःधं चीधं मखु धकाः धाल । आवंलिं नापलातकि नमस्ते नमस्कार यायेगु मखु। ल्हाः ज्वनाः गुडमर्निब यायेगु । थ्व खँ वयात नं शायद यल मखा । हानं छकः जि नाप ल्हाः ल्वाकाः पिहां वन । अले जि नं अफिसय् वना । अय्लाखं त्वःते धुंकाः शायद जि नाप यानागु व्यवहार लुमनाः वयात पश्चाताप जुल खः ला, कन्हय् कुन्हु जिथाय् वया माफी फ्वंवल ।"
https://nepalbhasatimes.com/26994,साहित्य,११४० कछलागा त्रयोदशी ,स्वक्वःगु साहित्य नखः तःजिक क्वचाल,"येँ – निन्हुयंकं न्ह्याःगु नेपालभाषा साहित्य नखः म्हिगः क्वचाल । नेपालभाषा टाइम्स या ग्वसालय् थुगुसी स्वक्वःगु साहित्य महोत्सव जूगु खः ।                                                         शुक्रवाः येँ महानगरपालिकाया मेयर विद्यासुन्दर शाक्यं उलेज्या यासें न्ह्याःगु साहित्य महोत्सवया न्हापांगु न्हि मथुरा साय्मिया आत्मकथा सफू ‘साय्मि, जि मथुरा’, भूषणप्रसाद श्रेष्ठया गजल मुना ‘नुगःया गुनगुन’, राज साय्मिया जासुसी उपन्यास ‘तुयूगु अजः’, वासुदेव अधिकारीया नेपालभाषां अनुदित सफू ‘युरोस्पर्श’, उद्धव मास्केया नियात्रा सफू ‘छगू नन्द देशय्’ व राजेन्द्र कुमार पुताया गजलसम्बन्धी सफू ‘गजलया सिद्धान्त व नेपालभाषाया गजल’ व कविता सफू ‘सुथया लिसः’ समेत यानाः ७ गू सफू विमोचन जूगु खः । उगु सफूत येँ मनपाया मेयर शाक्य लिसें नेपालभाषा मंकाः खलःया नायः लिसें जनकवि दुर्गालाल श्रेष्ठ, नेपालभाषा एकेदेमिया चान्सलर चित्तरंजन नेपाली, किपू नगरपालिकाया मेयर रमेश महर्जन, नेवाः न्ह्यलुवा मल्ल के. सुन्दरपिंसं उलेज्या यानादीगु खःसा भाजु मल्लं विमोचित न्हय्गुलिं सफूया समीक्षा यानादीगु खः । ज्याझ्वलय् ‘रञ्जना लिपिया पुनरुत्थान’ विषयय् सहजकर्ता निर्मल वज्राचार्यं निरंजन तबः, आनन्द महर्जन, सुनिता डंगोल व सुयोग्य ताम्राकारलिसे अन्तक्र्रिया यानादीगु खः । लिसें थीथी साहित्यकारपिनि रचना पाठ व ख्यालः लिसें म्येँ न्ह्यब्वयेगु ज्या जूगु खः । ज्याझ्वःया निन्हुया न्हि वरिष्ठ साहित्यकार मथुरा साय्मिलिसे च्वमि राजेन मानन्धरं अन्तक्र्रिया यानादीगु खःसा ‘भाषा साहित्यया विकासय् संकिपाया भूमिका’ विषयक अन्तक्र्रियाय् सहजकर्ता राकेश महर्जनं फिल्मकर्मीपिं आर्यम नकःमि, विजयरत्न असंबरे, ओमचरण अमात्य व आशिष्मा नकःमिलिसे विचार मन्थन यानादीगु खः । लिसें निन्हुकुन्हु नं थीथी साहित्यकारपिंपाखें साहित्यिक रचना पाठ व ख्यालः लिसें म्येँ सहितया सांस्कृतिक ज्याझ्वः न्ह्यब्वःगु खः । उगु हे ज्याझ्वलय् नेपालभाषा टाइम्स चीहाः संकिपा कासाय् त्याःगु संकिपातय्त नवनियुक्त शहरी विकास राज्यमन्त्री रामवीर मानन्धरं दां सिरपाः लिसें सहभागी चीहाः संकिपातय्त दसिपौ लःल्हानादीगु खः ।"
https://nepalbhasatimes.com/27033,साहित्य,११४० कछलागा चर्हे,थुकथं क्वचाल स्वक्वःगु नेपालभाषा साहित्य नखः,"नेपालभाषा साहित्य ख्यःया विकास, प्रचारप्रसार, पुलांपिं व न्हूपुस्ताया साहित्यकार छगू हे थासय् हयाः साहित्यया ख्यःयात अझ चकंका यंकेगु, नेपालभाषा साहित्य ख्यःया म्हिगः व थौंया अवस्था अले कन्हय्या दिनय् यायेमाःगु ज्या, समस्या, अवसर, चुनौति, थीथी ख्यलं थुकिया विकासया निंतिं म्हिताच्वंगु भूमिका लगायत आपालं विषयय् न्हिछियंकं सहलह यायेगु, च्वसु ब्वनेगु व न्यनेगु, साहित्यिक सफू पितब्वज्या व सफू न्यायेगु व मूलतः छगू हे थासय् साहित्यया थीथी सवाः कायेगु ल्याखं वंगु स्वदँ न्ह्यवंनिसें न्ह्यानाच्वंगु नेपालभाषा साहित्य नखःया स्वंगूगु संस्करण नकतिनि हे क्वचाल ।                                                         सन्ध्या टाइम्स पिथना प्रा.लि.या लुखां पिदनाच्वंगु ‘नेपालभाषा टाइम्स’ न्हिपौया ग्वसालय् थनिं निदँ न्ह्यः यलया केशवनारायण चुकय् जूगु न्हापांगु नेपालभाषा साहित्य नखःया वाङ्मय शताब्दीपुरुष सत्यमोहन जोशीं उलेज्या यानादीगु खः । अबलय् नेपालभाषा आन्दोलनया न्ह्यलुवा मल्ल के. सुन्दरया उपन्यास ‘द पोष्टर’ व कवि वसन्त चौधरीया नेपालभाषां अनुदित चिनाखँ सफू ‘वसन्त’या पितब्वज्या जूगु खः । अनंलि थगुने निक्वःगु नेपालभाषा साहित्य नखः यलया केशवनारायण चुक दुने च्वंगु भन्दाः क्यबय् जूगु खःसा उलेज्या येँ महानगरपालिकाया प्रमुख विद्यासुन्दर शाक्य व यल महानगरपालिकाया प्रमुख चिरिबाबु महर्जनं मंकाःकथं यानादीगु खः । निक्वःगु साहित्य नखतय् बाखं च्वमिलिसें गजलकार भूषणप्रसाद श्रेष्ठया ‘१०१ छन्द व १०१ गजल’, नियात्राकार राजेन मानन्धरया उपन्यास ‘हलहल बुंगद्यः’ व समालोचक लिसे कोशकार इन्द्र मालीया ‘नेपालभाषाया यासुधुकू’ यानाः स्वंगू सफू पितब्वज्या जूगु खः । स्वक्वःगु नेपालभाषा साहित्य नखः ग्वसाःखलः ‘सन्ध्या टाइम्स पिथना प्रा.लि.’लिसें ग्वसाःखलःया नायः रमेशकाजी स्थापितया सभापतित्वय् न्ह्याःगु ज्याझ्वलय् ‘नेपालभाषा टाइम्स’ न्हिपौया सम्पादकनापं ग्वसाःखलःया न्वकु सुरेश मानन्धरं लसकुस यानादीगु खः । थुगुसी स्वक्वःगु नेपालभाषा साहित्य नखतय् खुम्ह स्रष्टाया न्हय्गू कृति छगू हे दबुलिइ पितब्वज्या जूगु जुल । नेपालभाषाया वरिष्ठ आख्यानकार मथुरा साय्मिया आत्मकथा सफू ‘साय्मि, जि मथुरा’, वरिष्ठ गजलकार भूषणप्रसाद श्रेष्ठया गजल मुना सफू ‘नुगःया गुनुगुनु’ नेपालभाषाया न्हापांम्ह जासुसी उपन्यासकार राज साय्मिया जासुसी उपन्यास ‘तुयुगु अजः’, साहित्यकारलिसें आधुनिक कवि राजेन्द्रकुमार महर्जन ‘पुता’या ‘गजलया सिद्धान्त व नेपालभाषाय् गजल’ व गजल मुना सफू ‘सुथया लिसः’, ‘कवि बासुदेव अधिकारीया नेपालभाषां अनुदित चिनाखँ मुना सफू ‘युरो स्पर्श’ व साहित्यकार उद्धव मास्केया नियात्रा सफू ‘छगू नन्द देशय् ….’ ज्याझ्वलय् पाहांकथं झायादीपिं छसिकथं येँ मनपाया मेयर शाक्य, नेपालभाषा मंकाः खलःया नायः लिसें जनकवि दुर्गालाल श्रेष्ठ, नेपालभाषा एकेदेमिया चान्सलर चित्तरञ्जन नेपाली, किपू नगरपालिकाया मेयर रमेश महर्जन, नेवाः न्ह्यलुवालिसें उपन्यासकार मल्ल के. सुन्दरं पितब्वज्या यानादीगु खः । पितब्वज्या जूगु न्हय्गुलिं सफूया समीक्षा मल्ल के. सुन्दरं यानादिल ।उलेज्याझ्वः व सफूया पितब्वज्या लिपा सफुलिइ स्रष्टापिनिगु ल्हाःचिं तयेगु ज्याझ्वः न्ह्याःगु खःसा अनंलि साहित्य नखःया प्रमुख आकर्षणमध्ये छगू पुचः सहलह अन्तर्गत न्हापांगु न्हि ‘नेपाल लिपिया पुनरुत्थान’ विषयय् अन्तक्र्रिया जूगु खः । निर्मल वज्राचार्य सहजकर्ता जुयादीगु सहलह÷अन्तक्र्रियाय् नेपाल लिपि गुथिया नायः निरञ्जन तबः, नेपाल लिपिया अभियन्ता सुनिता डंगोल, नेपाल लिपि सफ्ट वेयर डेभलपर सुयोग्यरत्न ताम्राकार व फन्टोग्राफर आनन्द महर्जनं नेपाल लिपिया प्रचार प्रसार, न्हू पुस्ताय् पुस्तान्तरण, भावी योजना आदि विषयय् थःथःगु विचाः न्ह्यब्वयादीगु खः । वयां लिपा मेगु सेशनय् नेपालभाषा साहित्य ख्यःया वरिष्ठ, नांजाःपिं व न्हूपिं यानाः झिंन्याम्ह स्रष्टापिंसं चिनाखँ, बाखं, गजल, च्वखँ लगायतया साहित्यिक रचना ब्वनाः न्यंकादिल । न्हापांगु न्हि जनकवि दुर्गालाल श्रेष्ठलिसें साहित्यकारपिं ओमनरहरि श्रेष्ठ, बासुदेव अधिकारी, लक्ष्मी माली, सुधीर ख्वबि, सुशील राजोपाध्याय, राज साय्मि, रेखा शाक्य, दिव्या ताम्राकार, रोनिका श्रेष्ठ, दिलीप शाही, सलिना महर्जन, लक्ष्मीकुमार महर्जन व महेशमान डंगोलं थःथःगु रचना पाठ यानादीगु खः । न्हापांगु न्हिया साहित्य नखःया दकलय् लिपांगु ब्वय् सांगीतिक ज्याझ्वलय् नेपालभाषाया नांजाःपिं म्येँ हालामिपिं रोजी डंगोल श्रेष्ठ, रानीशोभा महर्जनं नेपालभाषाया लोकंह्वाःगु म्येँ न्यंकादीगु खःसा नेपालभाषा आन्दोलनया नांजाःम्ह न्ह्यलुवालिसें साहित्यकार पद्मरत्न तुलाधरं च्वयादीगु, नांजाःम्ह निर्देशक रमेशकाजी स्थापितं निर्देशन यानादीगु शरद कसाः व कर्ण वज्राचार्यं म्हितादीगु ख्यालः ‘हुप्प–स्याप्प’ व विजय मानन्धर ‘स्माइलिंग फेसं’ च्वयादीगु अविनाशं निर्देशन यानादीगु भिमसेन रिसाल, अन्नपूर्णेश्वरी श्रेष्ठ, हरिमान दिवाकर, राजेश श्रेष्ठ, नानीमैयाँ प्रजापतिं म्हितादीगु ख्यालः ‘पराकम्प’ क्यनेज्या जूगु खः । अथे हे मेट्रो एफएमया संचारकःमि बैकुण्ठ भण्डारीं पुलांम्ह जुजु ज्ञानेन्द्र, नेकपाया अध्यक्ष पुष्पकमल दाहाल प्रचण्ड व कांग्रेस सभापति शेरबहादुर देउवां नेवाः भासं नवात धाःसा गुकथं नवाइ धकाः क्यारिकेचर न्ह्यब्वयादीगु खः । नेपालभाषा साहित्य नखःया निन्हुया न्हिया ज्याझ्वः नेपालभाषाया आख्यानकार मथुरा साय्मिलसे वय्कःया साहित्यिक यात्राया बारे न्यनेकने यासें न्ह्याःगु खः । पत्रकारलिसें साहित्यकार राजेन मानन्धरं न्ह्याकादीगु ज्याझ्वलय् वय्कःया साहित्यिक यात्राया आरोह अवरोहया बारे अन्तरंग खँ जूगु खः । वयां लिपा ‘भाषा साहित्यया विकासय् संकिपाया भूमिका’ विषययात कयाः पुचः सहलह जूगु खः । ल्याय्म्हम्ह चीहाः संकिपा निर्देशक राकेश महर्जन मध्यस्थकर्ता जुयादीगु सहलहय् वरिष्ठ सिने पत्रकार विजयरत्न असंबरे, नांजाःम्ह निर्देशक आर्यम नकःमि, बहुचर्चित संकिपा च्वापु फय्या निर्माता ओमचरण अमात्य व नेवाः नापं खय् भाय्या संकिपाया नांजाःम्ह नायिका आशिष्मा नकःमिं ब्वति कयादीगु खः । निन्हुया न्हिया च्वसु ब्वने ज्याझ्वलय् वरिष्ठ गजलकारलिसें बाखं च्वमि भूषणप्रसाद श्रेष्ठ, किपू नगरपालिकाया मेयर रमश महर्जनलिसें साहित्यकारपिं डा. पुष्पराज राजकर्णिकार, स्नेह साय्मि, महेन्द्रगोपाल कर्माचार्य, रजनी मिला, रामेश्वर मिश्रण श्रेष्ठ, राजेन्द्रकुमार ‘पुता’, कृष्णभक्त बोडे, रिता महर्जन, रामगोपाल आशुतोष, सुजिता माःजु, ज्ञानीराजा मानन्धर, मीना वज्राचार्य, दशराज शाक्य, रमेश मानन्धर, शोभा महर्जन, रेणु श्रेष्ठ, सारस चरी, हेमन्तिका आरएल पालिखे लगायतया पुलांपिं व न्हूपिं रचनाकारं साहित्य पाठ यानादीगु खः । निन्हुया न्हिया दकलय् लिपा न्ह्यकुन्हु म्येँ न्यंकादीपिं निम्ह कलाकारलिसें यमन श्रेष्ठ, न्ह्यकुन्हुया निपु ख्यालःलिसें नांजाःम्ह निर्देशक, च्वमि, कलाकार रामकृष्ण खड्गीं च्वयाः निर्देशन यानादीगु व वय्कः थःलिसें रजनी खड्गी, राजन शाही व रुपेन्द्र श्रेष्ठ थक्वामिं म्हितादीगु ख्यालः ‘यमराजया ममः’नापं व क्यारिकेचर न्ह्यब्वःगु खः । निन्हुया न्हिया ज्याझ्वलय् हे नकतिनि जक क्वचाःगु ‘नेपालभाषा चीहाः संकिपा कासा’य् उत्कृष्ट जुयादीपिं व ब्वति कयादीपिं सकसितं सहरी विकास राज्यमन्त्री रामवीर मानन्धरं दसिपौ, सिरपाःलिसें दां लःल्हानादीगु खः ।  #न्ह्यब्वःम्ह ः उदेन न्हूसाय्मि"
https://nepalbhasatimes.com/27205,साहित्य,११४० थिंलाथ्व पञ्चमी,न्यौपानेया नेपालभाषा सफू विमोचन,"येँ – गैर नेवाः खयां नं नेपालभाषाया विकास व प्रगतिया लागिं यक्वं कुतः यानादीम्ह साहित्यकार लिसें शिक्षाविद् मदुम्ह केदारनाथ न्यौपानेया निगू सफू शुक्रवाः विमोचन जुल । केदारनाथ स्मृति प्रतिष्ठानया ग्वसालय् जूगु ज्याझ्वलय् जनकवि दुर्गालाल श्रेष्ठं निगुलिं सफू विमोचन यानादीगु खः ।                                                         येँय् मिसापिंत जक आखः ब्वंकीगु कन्यामन्दिर स्कूल स्थापना यायेत गहन भूमिका म्हितादीम्ह भाजु न्यौपानें न्यय्दँ च्वयादीगु ‘केहेँयात पौ’ व ‘झी फुक्कं स्वतन्त्र खः !’ सफू आः वयाः च्वसापासां पिथंगु खः । भाजु न्यौपाने वि.सं २०१३ सालय् च्वसापासाया निर्वाचित छ्यांज्ये नं खः । ज्याझ्वलय् जनकवि श्रेष्ठ लिसें च्वसापासाया नायः भूषणप्रसाद श्रेष्ठ, ललितकला प्रतिष्ठानया कुलपति लिसें नांजाःम्ह कलाकार केके कर्माचार्य, च्वमि आर. मानन्धर, न्यौपानेया तःधीम्ह काय बासुदेव न्यौपाने व प्रतिष्ठानया नायःपिंसं नं नवानादीगु खः ।"
https://nepalbhasatimes.com/27103,साहित्य,११४० थिंलाथ्व दुतिया,स्वक्वःगु नेपालभाषा साहित्य नखः जिगु मिखाय्,"स्वक्वःगु नेपालभाषा साहित्य नखः नकतिनि हे तःजिक क्वचाल । नेपालभाषा साहित्य ख्यःया विकास यायेगु मू आज्जु तया सन्ध्या टाइम्स पिथना प्रा.लि.या ‘नेपालभाषा टाइम्स’ न्हिपौया ग्वसालय् येँया प्रज्ञा भवनया चकं दबुलिइ निन्हुयंकं जूगु थ्व साहित्य नखतय् जिं नं निन्हुयंकं ब्वति काये खन ।                                                         दकलय् न्हापां ला नेपालभाषा साहित्य नखःया ग्वसाः खलः व जःदुजःपिं सकसितं सुभाय् देछाना च्वना । थ्व स्वयां न्ह्यः निदँ तक छन्हु छन्हु जक जूगु साहित्य नखः थुगसी निन्हु जुल । ज्याझ्वःया धलःकथं निन्हुयंकं जूगु ज्याझ्वः सफल हे जूगु दु । धयातःगु ई स्वयां भचा लिपा हे ज्याझ्वः न्ह्याःगु खःसां ज्याझ्वःया उलेज्या, छगू हे दबुलिइ न्हय्गू सफूया विमोचन, पाहांपिनिगु भिंतुना न्वचु व सफूया समीक्षा तसकं सान्दर्भिक जू । अनं लिपा सफुलिइ स्रष्टापिनिगु हस्ताक्षर व रञ्जना लिपिया पुनरुत्थानया बारे पुचः सहलह जूबलय् दर्शकतय्त थ्व ज्याझ्वलं साला तये मफुत । ख ला अबलय् दर्शकतय् प्वाथय् पित्यानाः नसाया स्टलपाखे ब्वां वंगु नं खने दत । अनं लिपा च्वसु ब्वनेगु ज्याझ्वः न्ह्यात । दर्शकतय्त छक्वः चिना तये मफुतकि हाकनं हाकनं चिइत तसकं थाकुइ यः, थन नं अथेहे जुल । साहित्य नखतय् वःपिं साहित्य न्यनेत हे उलि उत्साहित जूगु मखन । व जक मखु साहित्य वाचन यानादीपिं साहित्यकारपिं तकं थःगु रचना ब्वने सिधयेकाः अन मच्वं धइगु अबलय् सी दत गबलय् मतिनाया चिं लःल्हाना कायेत तकं आपालं साहित्यकारत अन मदये धुंकूगु जुयाच्वन । शायद शुक्रवाःया दिं विदा मदुगुलिं नं दर्शक भचा म्हो जूगु खःला धइथें जुल । शनिवाःकुन्हु न्ह्यकुन्हु स्वयांं अप्वः हे दु, दर्शकत । हनेबहम्ह साहित्यकार मथुरा साय्मिनापया न्यनेकनेज्याझ्वः निन्हुया दिंया मू आकर्षण खः । अनं लिपा च्वसु ब्वनेगु ज्याझ्वः न्ह्यकुन्हु थें हे खने दत । छुं साहित्यकार थःगु च्वसु ब्वने सिधयेवं पिंहा वंगु खने दत, नापनापं वय्कलं ब्वना हःपिं पासापिं नं । दर्शकदिर्घाय् च्वँ हे च्वसां थवंथवय् भिंतुनेगु, फोटो व ‘शेल्फी’ कायेगुलिइ जक ध्यान । साहित्य न्यनेगुलिइ ध्यान मवं । थःत यःपिं साहित्यकारतय् फोटो दबुलिइ हे थहां वनाः काःवंपिंसं अन मेपिं साहित्यकारं छु साहित्य वाचनयात धइगु शायद मसिउ जुइ । निन्हुया न्हिकुन्हु ‘भाषा साहित्यया विकासय् संकिपाया भूमिका’ बारे पुचः सहलह जूबलय् धाःसा दर्शकदिर्घाय् गाक्कं हे खनेदत । ख ला साहित्य नखः धायेवं साहित्य यःपिं हे जक वयेमाः मेपिं वये मजिउ धइगु गुगुं बन्देज पक्का नं तयातःगु मदु । व्यक्तिगत रुपं थःत यःगु ज्याझ्वलय् सहभागि जुइगु नं तःधंगु खँ खः । निन्हुयंकंया साहित्य नखःया मेगु आकर्षण खः सांगीतिक ज्याझ्वः । निन्हुयंकं ज्याझ्वलय् म्येँ हालादीपिं रोजी श्रेष्ठ डंगोल व रानीशोभा महर्जनं लोकह्वाःगु म्येँ न्ह्यब्वयाः थःथःगु प्रतिभा बांलाक हे प्रस्तुत यानादिल । न्हापांखुसी गैर नेवाः जुयानं नेवाः भासं क्यारिकेचर यानादीम्ह बैकुण्ठ भण्डारीयात सकसियां ययेकूगु खनेदत । बरु यमन श्रेष्ठं नेवाः ज्याझ्वलय् नेवाः म्येँ महासे खय् म्येँ हाःबलय् ‘माकुक यःमरि नयाबलय् फि चिरचिर न्ह्यःथें जुल’ धाःपिं यक्व दत । अथेहे अन प्रस्तुत याःगु ख्यालः न्हापा हे क्यने धुंकूगु जूसां सकसिनं ययेकूगु खनेदत । अय्नं गुम्ह गुम्हं ‘न्हापा स्वये धुगु स्वये मखुत, लि नं बात’ धकाः वंपिं न मदुगु मखु ।जिगु व्यक्तिगत रुपं धायेगु खःसा स्वक्वःगु नेपालभाषा साहित्य नखः अवश्य नं सफल जूगु दु । तर नं जिगु बिचाः वा सल्लाह छु दु धाःसा थ्व ज्याझ्वः निन्हु मयासे छन्हु हे जक याःसां जिउथें ताल । छाय्धासां झीगु साहित्य क्षेत्र गुलि तब्या ? थ्व नं छक्वः बिचा यायेमाःगु अवस्था दु । खःला थज्याःगु ज्याझ्वः निन्हु मखु छवाःयंकं याये दःसा अझ बांलाइगु व लुँइ नस्वाः ह्वलेथें जुइगु खः । तर झीगु साहित्य जक मखु नेवाः ख्यः हे सीमित जुया वनाच्वंगु अवस्थाय् छगू हे ज्याझ्वःया लागि निन्हु निन्हु ई फ्यायेगु थाकु थें ताल । न्ह्यागु ज्याझ्वलय् न व हे सीमित मनूत जक जुइगु कारणं नं ब्वति म्हो जूगु ला धइथें थें च्वं । शायद थ्वहे कारणं जुइ न्हापा न्हपाया दँय् खने दुगु थेंज्याःगु उत्साह थुगुसी जिं मखना । ज्याझ्वः ला जुल तर उपस्थित जूपिंसं ज्याझ्वःया महत्वयात थुइकेगु कुतः हे मयाः थें ताल । थःगु प्रस्तुति सिधेवं आपालं च्वमिपिं गन वं गन सुनां मसिउ । थुकिया दसू मतिनाया चिं काये माःपिं गुलि दनि धइगु आयोजकं सिउ, तर नां काःबलय् यक्व हे अनं वने धुंकूगु खनेदन । जिं छक्वः ग्वसाः खलःया छम्ह दुजःयात च्वसु ब्वनेमाःपिं सकसितं न्हापा हे दबुलिइ ब्वनाः ज्याझ्वः न्ह्याकूसा बांलाइ धकाः धयागु खः । थथे जुल धाःसा ज्याझ्वःया ई नं म्हं चाइगु व कमसे कम अन दुपिं सहित्यकारपिंसं नं छु गज्याःगु साहित्य वाचन यात धइगु न्यनी धइगु जिगु विचाः । मेगु खँ न्हिछियंकं जूगु ज्याझ्वलय् नसात्वँसाया स्टल मगाःगु खनेदु । म्होतिं न निगू वा वसिबें अप्वः स्टल दुसा बांलाइगु खः । छगू जक स्टलया कारणं थिके दं स्वयां नं यःसा न मयःसा नयेमते धाःगु थें खनेदत । नये पित्यानाः वःपिं नं ध्यबा पुलाः नयेत झ्वःछुनाः च्वने माःगु अवस्था जुल । मगाःमचाः थें ताःगु छता खँ नेपालभाषा साहित्य नखःया नामं जूगु थ्व नखतय् वाचन जूगु रचनायात कयाः अन्तरक्रिया व समीक्षा जूगु खःसा अझ बांलाइगु थें तायेका । प्रज्ञा भवनय् मू ज्याझ्वः जुइ न्ह्यः किपुलिइ नेपालभाषा साहित्य नखःया रिहर्सल याःथें छवाः निवाः लिपा हे जूसां अन ब्वनादीपिं साहित्यकारतय्त छथाय् तयाः अन्तरक्रिया यानादीसा बांलाइ थें ताः । छम्हेसियां छम्हेसित छगू हे जक न्ह्यसः तये दुगु यानाः अन्तरक्रिया याःसां जिउ । थुकिं याना न्हुपिं व पुलापिं च्वमिपिनिगु दथुइ स्वापू क्वातुया वनीगु व थःपिनिगु रचना बारे सयेका सीका कायेगु अवसर नं दइ ।अन्त्यय् जिं थ्वहे धाये कि थौंया इलय् अतिकं आवश्यक खः नेपालभाषा साहित्य नखः । अले थ्व नखःया व्यवस्थापन पक्ष धाःसा तसकं हे धिसिलाःगु दु । नखः स्वयेत वःपिंत लसकुस यायेगु, नापं च्वनेगु, तांन्वःबलय् त्वनेगु लःया व्यवस्था हे छाय् मजुइमा तसकं हे बांलाः । न्हापा पिदंगु ज्याझ्वःया धलखय् मलाःगु ‘नेपालभाषा टाइम्स चीहाः संकिपाया धेंधेंबल्लाः कासा’या सिरपाः इनेगु ज्याझ्वः थप जूगु नं तसकं हे पाय्छिगु इलय् जूगु थें जिं तायेका । जिगु थ्व हे छगू जक मनसुवा दुकि गबलय् नंंं दिपाः मकासे न्ह्यानाच्वने फयेमा थ्व नेपालभाषा साहित्य नखः । रमा, कालिमाति"
https://nepalbhasatimes.com/27170,साहित्य,११४० थिंलाथ्व तृतीया,तःजिक क्वचाल साहित्य नखः,"स्वक्वःगु नेपालभाषा साहित्य नखः तःजिक क्वचाल । शुक्रवाःया तँसापौया सहप्रकाशन नेपालभाषा टाइम्सया ग्वसालय् वंगु शुक्रवाः व शनिवाः निन्हुयंकं नेपाल प्रज्ञा प्रतिष्ठानया चकं दबुली थ्व नखः जूगु खः । नखःया झ्वलय् न्हय्गू सफू विमोचन, थीथी स्वंगूगु विषयय् ‘प्यानल डिस्कस’, स्वीन्याम्ह साहित्यकारपिनि पाखें थःथःपिनि रचना ब्वनेज्या जूगु खः ।                                                         अथेहे साँस्कृतिक ज्याझ्वः अन्तर्गत म्येँ न्यंकेगु, क्यारिकेचर व ख्यालः क्यंगु खः । ज्याझ्वःया हे झ्वलय् नेपालभाषा टाइम्सया ग्वसालय् जूगु चिहाकः संकिपाः धेंधेंबल्लाखय् त्याकादीपिंत सिरपाः व ब्वति काःपिंत सुभाय्पौ देछायेगु नं ज्या जुल । नखः जूगु थाय् प्रज्ञाप्रतिष्ठान परिसरय् नेपाल लिपि गुथि पाखें ‘क्यालिजात्रा’ नं याःगु खःसा थीथी संघसंस्थापाखें सफू ब्वज्या व नसाज्वलंया स्टल नं तःगु खः । येँ महानगरपालिकाया मेयर विद्यासुन्दर शाक्यं उलेज्या यानाः न्ह्याःगु मू ज्याझ्वलय् वरिष्ठ साहित्यकार मथुरा साय्मिया आत्मकथा ‘साय्मि, जि मथुरा’ नेपालभाषा एकेदेमिया चान्सलर चित्तरञ्जन नेपालीं, वरिष्ठ गजलकार भूषणप्रसाद श्रेष्ठया गजल मुना ‘नुगःया गुनुगुनु’ जनकवि दुर्गालाल श्रेष्ठ, युवा साहितयकार राजेन्द्र कुमार पुताया गजल समालोचना ‘गजलया सिद्धान्त व नेपालभाषाय् गजल’ व चिनाखं मुना ‘सुथःया लिसः’ किपू नगरपालिकाया मेयर रमेश महर्जन, जासुसी उपन्यासकार राज साय्मिया जासुसी उपन्यास ‘तुयुगु अजः’ व खस नेपाली भाय्या कवि बासुदेव अधिकारीया नेपालभाषा अनुवाद चिनाखं मुना ‘युरो स्पर्श’ येँ महानगरपालिकाया मेयर शाक्यं व साहित्यकार उद्धव मास्केया नियात्रा ‘छगू नन्द देशय्…’ वरिष्ठ साहित्यकार मल्ल के सुन्दरं विमोचन यानादीगु खः । ज्याझ्वलय् विमोचित न्हय्गुलिं सफूया बारे भाजु मल्ल के सुन्दरं न्ववानादीगु खः । विमोचन लिपा सफू च्वमिपिनि पाखें हस्ताक्षर ज्याझ्वः नं जूगु खः । मू ज्याझ्वः लिपा ‘रञ्जना लिपिया पुनरुत्थान’ विषयय् अन्तक्र्रिया ज्याझ्वः जूगु खः । सञ्चारकःमि निर्मल वज्राचार्यं सहजकर्ताया भूमिका म्हितूगु थुगु अन्तक्र्रियाय् लिपि गुथिया नायः निरञ्जन तबः, लिपि अभियन्तापिं आनन्द महर्जन, सुनिता डंगोल व सुयोग्य ताम्राकारं ब्वति कयादीगु खः । अथेहे थुकुन्हु ग्वसाः खलःया नायः रमेशकाजी स्थापितं विद्वान समालोचक मदुम्ह कमलप्रकाश मल्लया चिनाखं ब्वनाः सुरु यानादीगु च्वसु ब्वनेज्याय् वरिष्ठ व ल्याय्म्हपिं यानाः झिंन्याम्ह साहित्यकारपिंसं थःथःपिनिगु रचना न्यंकूगु खः । थुकुन्हु म्येँ हालामि रानीशोभा महर्जन, रोजी डंगोल श्रेष्ठं म्येँ न्यंकादीगु खःसा बैकुण्ठ भण्डारीं क्यारिकेचर न्ह्यब्वःगु खः । अथेहे मदुम्ह नेवाः न्ह्यलुवाः पद्मरत्न तुलाधरं च्वयादीगु ख्यालः ‘हुप्प स्याप्प’ व विजय मानन्धरं च्वयादीगु ‘पराकम्प’ न्ह्यब्वःगु खः । रमेशकाजी स्थापितं निर्देशन यानादीगु हुप्प स्याप्पय् शरद कसाः व कर्ण वज्राचार्य म्हितादीगु खः । अथेहे पराकम्पय भिमसेन रिसाल, अन्नपूर्णेश्वरी श्रेष्ठ, हरिमान दिवाकर, नानीमैँया प्रजापति व राजेश श्रेष्ठं म्हितादीगु खः । नखःया निन्हुया न्हि कुन्हु ‘मथुरा साय्मिया साहित्यिक यात्रा’ शीर्षकय् वरिष्ठ साहित्यकार साय्मिलिसे सञ्चारकःमि राजेन मानन्धरं खँल्हाबल्हा यासें ज्याझ्वः सुरु यानादीगु खः । थुकुन्हु नीम्ह साहित्यकारपिंसं थःथःपिनि रचना न्यंकूगु खःसा थ्व लिपा ‘भाषा साहित्य विकासय् संकिपाया भूमिका’ विषयय् सहलह जूगु खः । निर्देशक राकेश महर्जन सहजकर्ता जुयादीगु थुगु सहलहय् वरिष्ठ पत्रकार विजयरत्न असंबरे, निर्देशक आर्यम नकःमि, निर्माता ओमचरण अमात्य व कलाकार निर्माता आशिष्मा नकःमिं ब्वति कयादीगु खः । थ्व लिपा चीहाकः संकिपा धेंधेंबल्लाखय् सिरपाः त्याकादीपिं व ब्वति कयादीपिंत शहरी विकास राज्यमन्त्री रामवीर मानन्धरपाखें सिरपाः व सुभाय्पौ लःल्हायेगु ज्याझ्वः जूगु खः । ज्याझ्वःया अन्तय् साँस्कृतिक ज्याझ्वः अन्तर्गत म्येँ न्ह्यब्वयेगु लिसें क्यारिकेचर व ख्यालः क्यनेज्या जूगु खः । थुकुन्हु रोजी डंगोल श्रेष्ठ, रानीशोभा महर्जन लिसें यमन श्रेष्ठं नं म्येँ न्यंकादीगु खःसा ‘हुप्प स्याप्प’, ‘पराकम्प’ ख्यालःया लिसें रामकृष्ण खड्गीं च्वयादीगु व वय्कलं हे निर्देशन यानादीगु ‘यमराजया मःमः’ नं न्ह्यब्वःगु खः । थ्व ख्यालकय् रामकृष्णया लिसें रजनी खड्गी, रुपेन्द्र श्रेष्ठ, राजन शाहीं म्हितूगु खः । थीथी शेसनय् सहभागी जुयादीपिंत येँ महानगरपालिकाया मेयर शाक्य, किपू नपाया मेयर महर्जन लिसें गोदावरी नपाया मेयर गजेन्द्र महर्जन, नेपाल टेलिकमया प्रबन्धक रिना डंगोल, श्री भैरवी ज्वलेर्सया संचालक प्रदीप ताम्राकार, क्लासिक डाइमन्डया संचालक बाबुराजा महर्जन, मिलन बहुउद्देश्यीय सहकारी संस्थाया सिइओ दिनेश वज्राचार्य, न्यू जेनिथ इंग्लिस स्कूलया प्रिन्सिपल राजु महर्जन, नेवाः न्ह्यलुवा पद्मरत्न तुलाधरया म्ह्याय्मय्जु सुम्निमा तुलाधरपिंसं मतिनाया चिं देछायादीगु खः ।     किपा ः मनोजरत्न शाक्य  "
https://nepalbhasatimes.com/29879,साहित्य,११४० चौलाथ्व चौथी,कोरोना,"– दुर्गालाल श्रेष्ठ                                                          स्यू, जरुर सीमानि जिं स्यू जन्म कैवय् जब धुन मखु गुगुं ई जिगु खः हे मखु जिं थ्व नं स्वैवय् धुन । थुलित जिं याय्धुन कि अनुभव भ्वीसँ हे नं म्वय्धुन ! मृत्यु खन जक नं खः हे मखु लिक्क हे नं वय्धुन ! उलिमछिं अगलय् च्वनां नं हा ! जि अझ नं कचि तिनि धन्य कोरोना ! छ धन्य ! थःत खन जिं थौंतिनि !  "
https://nepalbhasatimes.com/29055,साहित्य,११४० सिल्लागा चर्हे,जि नं छम्ह म्ह्याय् दु,"हिन्दी चिबाखं                                                          ‘मां थ्व छु? थौं नं घासाय् चि मगाः’ धीरज थपाय्सलं हाल । ‘आः हे चि तयेहये ।’ सीमां भुतूक्वथां ववं धाल । ‘जितः नये माःगु मदु थज्याःगु। तःमां दुगु खःसा जितः थथे यानाः गबलें नं नकी मखु।’ थुलि धयाः धीरज ब्याग काल, अले सरासर अफिसया निंतिं पिहां वनाछ्वत । सीमा वयात आसे हे धाये मलाःनि, खापा ध्याम्म तिइ धुंकल । सीमाया मिखाय् ख्वबि जाया वल । व मिखा हे फुति मयासे तिइ धुंकूगु लुखाय् स्वयाच्वन । वयागु मिखां ख्वबि हाल । तसकं दुःख ताल वं । काय छेँय् छुं मनसे पिहां वसेलिं सु धयाम्ह मामं जक दुःख मतायेकी । न्हिछि व ख्वयाच्वन । छुं न नं मनः वं । काय द्यांलाःगु लुमं लुमं वया पित्याः हे मजुयावन । अथे ला थ्व आः न्हियान्हिथंया बाखं थें जुइधुंकल । न्हिंन्हिं हे धीरज छुं कि छुं खँय् सीमा खनाः तंचाइ, अले न हे मनसे छेँय्नं पिहां वनी । ख ला वं पिने वनाः न्ह्यागुसां न हे नइ, तर सीमा न्हिछिं छुं मनसे च्वनाच्वनी । धीरजया तःमां सरितादेवी छगू प्राइमरी स्कूलय् टीचर खः । वया निम्ह म्ह्याय् दु। छुं दँ न्ह्यः निम्हं म्ह्याय्पिनि ब्याहा जुइधुंकल, तर निम्हेसियां भाःत भाःतपिनि छेँ थःछें सतिक हे लाःगुलिं अप्वः थें इपिं थःछेँय् हे लानाच्वनी । सरितादेवीं थः म्ह्याय्पिंत न्ह्यसें छुकीबलय् सीमाया थः म्ह्याय् मदु धयाथें नुगलय् चुसुक्क मिनी । वया नं म्ह्याय् दुगु खःसा थःगु मनया खँ म्ह्याय्नाप सेयर याये दइगु खः धयागु वयागु मनं तायेकाच्वनी । साप माया याइ जुइ वयात, अले छम्ह पासा जुयाः वनाप च्वनी जुइ । काय ला वयाम्ह खयाः नं वयाम्ह मखयाच्वंगु दु । सरिता देवीया भाःत अर्थात धीरजया तःबाः नं छगू स्कूलया टीचर खः । सीमाया भाःत दुबईइ जागीर नयाच्वंगु दु। व दछिया छक्वः छेँय् वइ । व छेँय् दतले सकसिनं सीमायात बांलाःगु हे व्यवहार यानाच्वनी । धीरज नं गबलें गबलें थः मांलिसे न्यासि चायाच्वनी । सायद थः अबुयात क्यनेत । अले सीमां सकतां खँ थूसां सिउसां उबलय् चूलाःगु छुं ई जक जूसां दछियात गाक्क म्वाइ । तर वया भाःत दुबई लिहां वनेधुंकलकि सीमायात छेँया भ्वातिं स्वयां अप्वः छुं भाःपी मखु। मेपिनि खँ ला त्वःता हे छ्वये, धीरजं नं थः मांयात मां हे भाःपी मखु । अथे ला सीमा ब्वनामतःम्ह नं मखु। व यक्व ब्वनातःम्ह हे खः । वं इच्छा याःसा जागीर नं नयेफुगु खः, तर वं जागीर मनयेगु क्वःछित, वं थःगु घरगृहस्थीइ हे स्वयेगु बिचाः यात । सरितादेवीया काय मदु, अथे जुयाः वं धीरजयात थः हे काय भाःपियाच्वंगु दु। मचांनिसें वं धीरजयात थःथाय् हे तयातःगु दु। वं नं वयात तसकं माया याः । थुलि तक ला थिक हे धाये का, वं ला थः तःमां व ततापिंसं थें हे थः मांयात बांलाःगु व्यवहार मयाः । छु खिचिक्क जुलकि वं सीमायात न्यंके फक्व न्यंकी । सीमां दक्वं सह यानाच्वनी । याकःचा जुइबलय् वयागु ख्वबि हे वया पासा जुयाच्वंगु दु । उकुन्हु धीरजया इहिपाया निंतिं मिसाया खलः वल, सकतां खँ सरितादेवी व वया निम्ह म्ह्याय्पिंसं हे ल्हात । सीमा बिचरी किचेनय् हे व्यस्त । थःत मतः धकाः दुःख मतायेकू, बरु थःकायया इहिपा जुइत्यंगुलिं व लय् हे तायाच्वंगु दु। छेँय् भौ वयेत्यंगु दु । छेँय् इहिपाया सुरसार जुल, सकतां सरितादेवीया ल्हातय् । व छथाय् थपक्क फ्यतुनाः सकसितं अर्डर बियाच्वनी । अले मेहनत यायेमाःगु सकतां ज्या सीमां याये मालाच्वनी । व ला मेसिन थें हे जुइधुंकल, अय्नं वया ख्वाः छतिं खिउँ मजू । अःखबतं वं ला लय्लय् तायाः सकतां ज्या यानाच्वंगु दु। वया कायया इहिपा न खत । किचेनं निसें पाहां वःपिंत नयेगु, त्वनेगु, द्यनेगु दक्व प्रबन्ध वं हे यानाच्वंगु दु। गबलें मरि छुयाच्वंथाय् वनी, अले स्वइ, चाकुमरि दयेकूगु गथे जुल ? गबलय् लबय् मत जडान याः मयाः स्वःवनी । सुथय् प्यता इलय् दनी, अले बहनी झिंनिता जुइधुंकाः घौपलखया निंतिं जँ तप्यंकेत क्वथाय् वइ, अबलय् तकया दुने धीरजया अबुया न्ह्यः वयेधुंकी । वं वयात स्व्याच्वनी । सीमाया भाःतलिसे गुलि खँ ल्हाये मास्ति वः तर न्ह्यः वःम्हेसित थनाच्वनेगु बांलाः मताल । सरितादेवीया निम्हं म्ह्याय्पिं छेँजःपिं नापं ब्वनाः झिन्हु न्ह्यः हे वयेधुंकल । छेँ झःझः धाः । धीरजया इहिपा कुन्हु सकलें तसकंलय्ताः । दकलय् अप्वः ला सीमा हे लय्ताः । अले छन्हु प्रतिभा भमचा जुयाः छेँय् वल । सीमा लय् तायाच्वंगु उलिथुलि हे मदु। गुलि न्यनातःगु खः, व स्वयां यक्व हे बांलाःम्ह व थम्ह खः प्रतिभा । पाहांपिं सकलें लिहां वनेधुंकल । धीरजया अबु नं भौयात जिक्व आशिर्वाद बियाः दुबई लिहां वनेधुंकल । छेँ छखां प्रतिभाया चुरिया छिलिछिलि व पाउजुया छमछमं छताजि मधुर संगीत थ्वयेकाच्वनी । धीरजया कलाः खःनिसा व सकस्यां यःम्ह, न्ह्यसें छुइकातःम्ह । प्रतिभा न्हिछिं सीमाया लिउलिउ जुयाच्वनी । निम्हं साप मिले जूपिं पासापिं थें गफ याइ, इतिइति न्हिली । सीमां वयात अनेतने नसाज्वलं ज्वरे यायेगु स्यनाच्वनी, अले वं सीमायात कम्प्यूटर चले यायेगु स्यनाच्वनी । तःन्हु लिपा सीमाया ख्वालय् न्हिलासू ब्यनाच्वंगु दु । उखेर सरिता देवीया ख्वाः भचा खिउँ । प्रतिभा नं धीरज थें हे वलिसे च्वनेमाः धयागु वयागु बिचाः । तर प्रतिभा धाःसा वयाथाय् ताउत च्वने हे मछू । बरु वयात ला धीरज नं वयाथाय् न्हिछि च्वंच्वनीगु यः मजू, अय्नं वं छुं धाइमखु । उकुन्हु सरितादेवीया निम्हं म्ह्याय्पिं व जिलाजंपिंत नयेत सःतातःगु। सीमा व प्रतिभा सुथंनिसें हे भुतूज्याय् तक्यनाच्वन । प्रतिभां सकसिगुं न्ह्यःने थथे धयाबिल – नयेगु दक्वं थौं जिंज्वरे यायेगु। सकसिनं किचेनं वयाच्वंगु नसाज्वलंया बासया आनन्द कयाच्वन । नयेगु ज्वरे यानाः डाइनिङ टेबलय् तयेहयेधुंकूगु दु। सकसियां नयाच्वंगु दु, अले नयेगु ज्वरे यानातःगु दक्वं तसकं साः धकाः तारिफ नं यानाच्वंगु दु। छता छता दतले डिश परफेक्ट खनेदु। सवाः थुलि सा कि सकलें मनंनिसें तारिफ मयासे च्वने हे मफुत । सीमां धीरजयात ध्यान बियाः स्वयाच्वन । वं नं यःपहः वयेक हे नयाच्वंगु दु। धीरजयात स्वयाः सीमाया ख्वालय् लुदंगु भान खनेदत । आः सकसिनं खीर नयाच्वंगु दु। थुबलय् लाक हे प्रतिभां न्यन, ‘छिकपिंत खाना गथे ताल ?’ ‘मचा छंगु ल्हातय् ला जादू दु, तसकं हे साक्क ज्वरे यात । तःन्हु लिपा थुलि साक्क नया का’ सरितादेवीं थःगु सलय् चाकुसवाः इलाः धाल । ‘तर थ्व खाना दक्वं मामं हे ज्वरे याःगु।’ थुलि छु धाल, खीरय् चि लाःगु थें च्वंक हे सकसिनं ख्वाः स्यंकल । धीरज ला खीर त्वःता दँ हे दन । ‘आसे दिसँ धीरज, मांया नां कायेवं हे छितः मजियावःगु छाय् ? गबलय् छिं थ्व खाना मामं ज्वरे याःगु धकाः मसिउ, अबलय् तक ला छिं मज्जां भपियाच्वनादीगु खः । आः छु जुल ? जि गबलय्निसें थ्व छेँय् वया अबलय् निसें छिकपिं सकसिनं मांयात यानाच्वंगु व्यवहार स्वयाच्वनागु दु। धीरज जिं मेपिंत सुयातं छुं धायेमफु, तर छि ला मांया काय खः नि । छु मांयात छिं यानादियागु व्यवहार पाय्छि खः ला ? मां न्हिछिं छेँ ज्या यानाच्वनी, अय्नं सुयातं छुं धायेम्वाः, तर छु मांयात थः कायया मायां जाःगु निगू शब्द न्यनयेगु अधिकार नं मदु ला ?’ ‘धीरज, वय्कः छिकपिनि मां खः, छु थ्व वय्कःया दोष खः ला?… छिं वय्कःलिसे थज्याःगु बांमलाःगु व्यवहार छाय् यानादिया? छु छितः थः मांया छुं परवाह हे मदुगु ला? छितः गबलें थथे मताः लाकि मांयात छिगु जरुरत दु?’ पलख प्रतिभा सुम्क च्वन । वं भ्वाँय्क छक्वः सरितादेवीयात स्वल, अले हानं धाल, ‘न्ह्यागु हे जूसां आतक गुलि नं जुल, व म्वा हे म्वाःल, तर आः थ्व म्ह्याचं थः मांयात जुइगु गुगुं नं अपमान सह याइमखु। थ्व म्ह्याय् दसेलिं थ्व छेँय् थ्व मांयात गुगु अधिकार दयेमाःगु खः व अवश्य हे दइ ।’ सीमां प्रतिभायात घय्पुल । सीमां सरितादेवीपाखे स्वयाच्वन । वं आः थथे धयाच्वंगु थें च्वं, ‘जितः आः सुं नं ममाःगु मंत, छाय्कि आः जि नं छम्ह म्ह्याय् दत … ।’ भाय् हिउम्ह : रमेशकाजी स्थापित"
https://nepalbhasatimes.com/11716,साहित्य,११३८ गुँलागा नवमी,मिसा खलःया नीच्याक्वःगु बुन्हि हनाज्याझ्वः,"येँ – नेपालभाषा मिसा खलःया नीच्याक्वःगु बुन्हि हनाज्याझ्वः वंगु आइतवाः खलःया नायः मंगला कारंजितया सभापतित्वय् जुल । ज्याझ्वलय् वाङ्मय शताब्दी पुरुष भाषारत्न डा. सत्यमोहन जोशी मूपाहांकथं झायादीगु खः । ज्याझ्वलय् मूपाहां लिसें विशेष पाहांकथं झायादीपिं प्रा. सुवर्ण शाक्य, मानार्थ जः मय्जु अम्बिका श्रेष्ठ व डा. केशरीलक्ष्मी मानन्धरं खलःया प्रतीक चिन्हय् स्वांमाः व खादां न्ययेकाः २८ प्वाः देवा च्याकाः उलेज्या यानादीगु खः ।                                                         उगु ज्याझ्वलय् खलःया संस्थापक नायः नापं नेपालभाषाया न्हापांम्ह मिसा बाखंच्वमि मोतिलक्ष्मी उपासिकाया ‘मोति बाखंपुचः’ व ‘मोतिमाः’ (निबन्ध संग्रह नेपालभाषा नापं खस् व अंग्रेजी भासं अनुवाद यानातःगु सफूया नं पितब्वज्या याःगु खः । खलःया बुन्हिया लसताय् लाकाः थुगुसी थँजिपिंत हनेगु झ्वलय् वरिष्ठ साहित्यकार रेवती राजभण्डारी, माणिकलक्ष्मी तुलाधर व मैयां स्थापितयात हनेज्या याःगु खः । थुकथं हे खलःपाखें लःल्हाना वयाच्वंगु थीथी सिरपाःमध्ये थुगुसी साहित्यकार मय्जु अपर्णा प्रधानयात ‘लुमिन–कमला नेपालभाषा सिरपाः’, मांभाय् पुचः यलयात ‘कृष्णदेवी तण्डुकार लुमन्ति नेवाः हःपाः सिरपाः–११३८’ व नेपालभाषा विषयय् स्नातकोत्तर यानादीम्ह कमलमैयाँ प्रधानयात ने.सं. ११३८ या ‘चम्पा–टंकबिलास–बिजु नेवाः हःपाः’ शोधवृत्ति लःल्हाःगु खः । थुकथं हे थीथी खलः, पुचःपाखें सम्मानित जुयादीपिं खलःया जःपिं धर्मशोभा तुलाधर (सल्लाहकार नेवाः देय् दबू), लोचनतारा तुलाधर (मोतिलक्ष्मी उपासिका सिरपाः–११३८), साहित्यकार रेवती राजभण्डारी (नइ पुरस्कार–२०७५), सृजना प्रधान (प्रमुख, नेपालभाषा केन्द्रीय विभाग)यात नं भिंतुना देछाःगु खः । ज्याझ्वलय् नवासें मूपाहां जोशीं अनुवादया माध्यमं विश्वन्यंकं नेपालभाषाया साहित्ययात न्यंका वने फइ धासें उत्कृष्ट साहित्य च्वयादीपिं च्वमिपिं दुुगु इलय् हे वय्कःपिनिगु सफूयात अनुवाद यानाः पिथनेगु स्वयेमाः धयादिल । डा. केशरीलक्ष्मी मानन्धर, राष्ट्रिय भाषा आयोगया दुजः नापं अंग्रेजी अनुवादक प्रा.डा. तेजरत्न कसांकार, मांभाय् पुचःया नायः हेरारत्न शाक्य व विशिष्ट पाहां प्रा सुवर्ण शाक्यपिंसं भिंतुना न्वचु बियादीगु ज्याझ्वलय् वरिष्ठ आख्यानकार मथुरा साय्मिं थः मदुम्ह जहानया लुमन्तिइ डा. कौशल्या मानन्धर लुमन्ति हना स्थापना यायेगु घोषणा यानादीगु खः । खलकं बिउगु जानकारीकथं थुगु हना चिकित्सा लागाय् समर्पित नेवाः चिकित्साकर्मि डाक्टर व नर्सयात छसिकथं पालंपाः लःल्हाइगु जूगु दु ।"
https://nepalbhasatimes.com/28336,साहित्य,११४० सिल्लाथ्व पारू ,प्रकृतिया नियम,"हिन्दी चिबाखं                                                          छम्ह फ्वगिंनं रेलयात्रुतय्के फ्वनेगु झ्वलय् छम्ह सूट फिनातःम्ह साहुजीयात खन । वं बिचाः यात कि थ्व मनू तःमिम्ह थें च्वं । थ्वयाके फ्वन धाःसा ला भचा आपाः हे ध्यबा बी जुइ । वं साहुयाके फ्वंवन । फ्वगिंयात स्वस्वं उम्ह साहुं धाल, ‘छं न्ह्याबलें फ्वना जक च्वनी । छं गबलें सुयातं छुं बियागु नं दु ला ?’ फ्वगिं नं धाल, ‘साहेब जि ला फ्वगिं खः । न्ह्याबलें मनूतय्के फ्वनेगु हे जक यानाच्वना । मेपिंत छुं बीगु जिगु हैसियत हे छु दु धकाः ?’ साहुं धाल, ‘सुयातं छुं बी मफुसा छंत फ्वनेगु नं हक मद । जि छम्ह व्यापारी खः, अले कालबिलय् हे जक जिगु विश्वास दु। छंके जितः बीत छुं दु धयागु खःसा हे जक उकिया पलेसा जिं नं छंत छुं बी फइ ।’ थुबलय् लाक हे उगु स्टेशन थ्यंकःवल, गन साहुया कुहां वनेमाःगु खः । व ट्रेनं कुहां वन, अले वना हे छ्वत । साहुं धयाथकूगु खँ उम्ह फ्वगिंया नुगलय् दुहां वन । आः वं बिचाः यात कि मनूतय्सं जितः फ्वने बीबलय् यक्व ध्यबा मबीगु उकिं हे जुइमाः कि जिं उमित उकिया पलेसा छुं हे बी फुगु मदु। तर जि ला फ्वगिं खः, सुयातं छुं बी फुम्ह ला ख हे मखु। तर यक्व बिचाः याये धुंकाः फ्वगिं नं गुम्ह मनुखं थःत फ्वने बी, वयात थःम्हं नं छुं कि छुं बि हे बी धकाः क्वःछित । तर आः नं वयागु न्ह्यपुइ थ्व न्ह्यसः दना वयाच्वंगु दु कि व थः हे फ्वगिं खःसा फ्वने बिउगुया पलेसा व मनूतय्त वं छुं बी फइ ? थ्व खँ बिचाः यायां न्हिछि बित, तर वं थःगु न्ह्यसःया लिसः लुइकेमफु । कन्हय् कुन्हु व स्टेशनया न्ह्यःनेसं फ्यतुना च्वन । उबलय् लाक हे आकाझाकां वयागु मिख स्टेशनया जःखः च्वंगु स्वांमाय् जूवन, गुकी यक्व हे स्वां ह्वयाच्वंगु दु। वं आःयात फ्वने बिउपिं मनूतय्त छुं भचा स्वां हे बीगु बिचाः यात । वयात थःगु थ्व बिचाः यः ताल, अले वं अनं छुं छुं स्वां थ्वयाहल । वं ट्रेनय् फ्वंवन । सुनानं वयात फ्वने बिलकि उकिया पलेसा व फ्वने बिउम्ह मनूयात वं स्वां बीगु यात । अथे बिउगु स्वां मनूतय्सं लय्लय् तायाः थःपिंके तयातयेगु यात । आः व फ्वगिं नं न्हिं न्हिं हे स्वां थ्वइ, अले फ्वने बिउगुया पलेसा थम्हं थ्वयाहयागु स्वां उमित इनाबी । व तुरन्त ट्रेनं कुहां वन, अले उत्साहित जुयाः सर्गतय् थस्वस्वं तसलं हाल, ‘जि फ्वगिं मखु, जि ला छम्ह व्यापारी खः । जि नं व साहु थें हे जुइफु । जि नं तःमि जुइफु ।’ छुं दिं लिपा हे वं वाःचायेकल कि आः वयात न्हापा स्वां अप्वः मनूतय्सं फ्वने बीगु यानाहःगु दु। व स्टेशनया लिक्क ह्वयाच्वगु दक्व स्वां थ्वयाहइ । गबलय् तक वयाके स्वां दयाच्वनी, अबलय् तक वयात यक्व थें मनूतय्सं फ्वने बी । तर स्वां इनाबिबिउँ फुतकि वयात फ्वने बीपिं नं दइमखु। आः न्हिं न्हिं थथे हे जुइगु जुयावल । छन्हु वं फ्वनाच्वंबलय् खन कि व हे साहु ट्रेनय् च्वनाच्वंगु दु, गुम्हेसिनं यानाः वयात फ्वने बिउगुया पलेसा स्वां बीगु प्रेरणा चूलाःगु खः । व तुरुन्त हे वयाथाय् थ्यंकः वन । अले फ्वनेगु झ्वलय् धाल, ‘थौं जिके छितः बीत छुं भचा स्वां दु, छिं जितः फ्वने बियादिसँ, उकिया पलेसा छितः जिं स्वां बी ।’ उम्ह साहुं वयात फ्वने बीगु ल्याखं छुं भचा ध्यबा बिल, अले फ्वगिं नं छुं भचा स्वां वयात बिल । साहुयात अथे याःगु साप हे यल । वं धाल, ‘वाह, छु खः ले? थौं ला छ नं जि थें हे व्यापारी जुल ।’ थुलि धयाः स्वां कयाः व साहु स्टेशनय् कुहां वन । तर उम्ह साहुं धाःगु खँ हानं नं फ्वगिंया नुगलय् दुहांवन । वं छक्वःपतिकं साहुं धाःगु खँया बारे बिचाः यानाच्वन, अले बिचाः यायां हे व तसकं लय्ताया नं च्वन । आः वयात तायावल कि वयागु ल्हातय् सफलताया ताःचाः लाःवःगु दु, गुकिं वयागु जीवनय् हे हिउपाः हयेफु । व तुरन्त ट्रेनं कुहां वन, अले उत्साहित जुयाः सर्गतय् थस्वस्वं तसलं हाल, ‘जि फ्वगिं मखु, जि ला छम्ह व्यापारी खः । जि नं व साहु थें हे जुइफु । जि नं तःमि जुइफु ।’ मनूतय्सं व अथे हालाच्वंगु खँबलय् वयात वेँ जूगु तायेकल । कन्हय् कुन्हु निसें व फ्वगिं अन स्टेशनय् हानं खनेदयेकः हे मवल । दछि लिपा हानं व हे स्टेशनय् निम्ह मनूत सूट–बूट पुनाः यात्रा यानाच्वंगु खनेदत । निम्हेसिनं वं वयात वं वयात खंबलय् उपिं मध्ये छम्हेसिनं मेम्हेसित बिन्ति यानाः धाल, ‘छिं जितः म्हसिल ला ?’ साहुं धाल, ‘अहँ ! सायद झी थौं दकलय् न्हापां नापलाना च्वनागु दु ।’ व मनुखं धाल, ‘साहुजी छिं बांलाक लुमंकादिसँ, झी न्हापांखुसी मखु, स्वक्वखुसी नापलाना च्वनागु दु।’ साहुं धाल, ‘जितःलुमं मजुल । धायेबलय् झी थ्वयां न्ह्यः निक्वः गबलय् गबलय् नापलानागु जुल ?’ न्हापांम्हं मुसुक्क न्हिल, अले धाल, ‘झी न्हापा निक्व तक थ्व हे ट्रेनय् नापलाये धुन । जि व हे फ्वगिं खः, गुम्हेसितं छिं न्हापां नापलाःबलय् धयादीगु खः कि जिं जीवनय् छुं यायेमाः, अले निक्वःया पालय् कनादीगु खः कि जि धाथें सु खः? लिच्वः थ्व पिहां वल कि थौं जिं स्वांया तःधंम्ह व्यापारी जुल । अले थ्व हे व्यापारया ज्याय् मेगु शहरय् वनेत्यनागु दु। छिं जितः न्हापां नापलाःबलय् प्रकृतिया नियम कनादीगु खः, गुकिया अन्तर्गत झीत अबलय् हे जक छुं दइ, गबलय् झीसं उकिया पलेसा छुं बीफइ ।’"
https://nepalbhasatimes.com/28324,साहित्य,११४० सिल्लाथ्व पारू ,थःथःगु स्वभाव,"दशराज शाक्य                                                          लाखे गुभाःजु शंखमूल खुसिइ म्वःल्हुयाः वयेधुंकाः सुद्र्यःयात अघ्र्य बियाः ज्वजलपा यानाच्वन । ज्वजलपा यानाच्वंगु ल्हातय् गनं गनं ब्वयावःम्ह वाउँभत्तुया पपू स्यानाः ब्वये मफयाः कुतुं वनाः लाखे गुभाजुया ल्हातय् लात । काचाकिचिं भत्तुयात ज्वनाः वयागु म्हय् छु जूगु धकाः जाँच यानास्वल । सुनां सुनां नतूचां कयेकाहःगु जुयाच्वन । अले घाःपाः जूम्ह वाउँभत्तुयात छेँय् हयाः घाः जूगु म्हय् हलूचिकंबुलाः पानाबिल । घाः लनेधुंकाः वाउँभत्तुयात छम्ह बांलाःम्ह मिसामचाया स्वरुपय् हिलाबिल, थःगु तन्त्रविद्यां । झिदँ तक तपस्या यानाः लाखेगुभाःजुं तन्त्रज्ञान सयकातःगु जुयाच्वन । वाउँभत्तुं मिसामचा जूम्हेसित थः हे म्ह्याय्मचा थें यानाः लहिनातल । ल्यासे जुयावःलिसे मिसामचा तसकं न्यासिचायाः जुइगु बानी जुयावल । ब्याहा यायेगु ई त्ययावःबलय् लाखेगुभाःजुं छम्ह लमिमार्फत् बांलाःम्ह मिजं छम्ह मायेकेछ्वल । लमिं छम्ह भाजु मालाहल । व भाजु क्यनाः लाखेगुभाःजुं थः म्ह्याय्यात धाल, ‘का मैंचा । थ्व भाजुलिसे छं ब्याहा यायेमाः । वलिसे छन्त ब्याहा यानाबीगु पक्का जुल ।’ ‘व भाजु जितः मयः, सुपाँय् थें हाकुसे च्वं’ म्ह्याय्म्हं लिसः बिल । थज्याःगु लिसः न्यनाः लाखेगुभाःजुं मेम्ह मिजं मालाहिं धकाः लमियात उजं बिल । देय् धयाः लमि थःगु लँय् वनाछ्वत । लमिं छगू जुक्ति पिकाल । लमिं मेम्ह छम्ह तन्त्रमन्त्र न्याक्क सःम्ह सिंहगुभाःजुयाथाय् वनाः धाःवन, ‘थ्व भम्चायात बांलाःम्ह व गति लाःम्ह भाजु छम्ह छःपिंसं मालाबिज्याहुँ ।’ भमचाया किपा स्वयाः मिखा तिसिनाः ध्यान यानाः बिचाः यात सिंहगुभाःजुं । ध्यानया सूरय् थ्व भमचामय्जु ला छम्ह बांलाःम्ह वाउँभत्तु लानाच्वन खनिसा धयागु सीकल, अले लमियात सिंहगुभाःजुं धाल, ‘छं छम्ह बांलाःम्ह वाउँभत्तु मालाहिँ ।’ थ्व खँ न्यनाः लमि छझाः पाकः थें ज्यः जुल । खँ थुइकेमफुत लमिं । सिंहगुभाःजुं लमियात थुकिया रहस्य नं कंबलय् लमि उकथं हे वाताहाँ जूगु खः । अथे खःसां लमिं ‘दय्’ धयाः मिजंम्हवाउँभत्तु मालाहल । थ्व वाउँभत्तु स्वयाः सिंहगुभाःजुं लमियात धाल, ‘आम वाउँभत्तुयात ब्वनाः व बांलाःम्ह भम्चा मय्जुयात क्यनेयंकी । वं मयः धाइमखु।’ थ्व खँ न्यनाः लमि अजू चाल । न्वनि मवासे लमिं वाउँभत्तुयात पञ्जलय् तयाः ज्वनावन । थ्व वाउँभत्तुयात स्वयाः छुं धाये मलाःनि लाखेगुभाःजुया म्ह्याय्म्ह ‘आहा !’ धकाः हालाहल । अले लाखेगुभाःजुं थः म्ह्याय्यात धाल, ‘छन्त थ्व वाउँभत्तु लिसे हे ब्याहा यानाबीग जुल ।’ म्ह्याय्म्हं ‘जिउ जिउ’ धकाः लिसः बिल व स्वीकृति भावं छ्यं संकल । लाखेगुभाःजुं थःगु तन्त्रशक्तिं हाकनं थः म्ह्याय्यात वाउँभत्तुया हे स्वरुप बियाः मिजंम्ह वाउँभत्तुलिसे ब्याहा यानाबिल । व लमियात छुं नगद व कोश्याली द्वहलपा बियाः बिदा बियाछ्वत । उपिं वाउँभत्तु छज्वः यच्चुगु सर्गतय् आनन्दं ब्वयावन"
https://nepalbhasatimes.com/17269,साहित्य,शुक्रवाःया तँसापौ,जिमि अबुया ‘औकात’,"अभिषेक पाठक                                                          न्यान्हुतक थःछेँय् च्वनाः बिदा न्यायेकेधुंकाः छेँय् लिहां वयाबलय् जिमि बुरा जितः लसकुस यायेत छेँया न्ह्यःने पिहां वयाच्वन । छेँय् वनेत मू गेटं दुहां वनेवं ग्यारेजय् छगः प्वालाप्वालाथीगु गाडी दिकातल– स्विफ्ट डिजायर । जिं मिखां मिखां तुं बुरायात ‘छु खः थ्व’ धयाथें न्ह्यसः तयाबलय् बुरां गाडीया ताःचाः हे जिगु ल्हातय् ज्वंकाः धाल, ‘कन्हय्निसें छ थ्व हे गाडीइ च्वनाः कलेज वनेगु का प्रोफेसर साहिबा ।’ ‘ओ माइ गड ।।’ जितः थुलि लय्ता वलकि जिगु म्हुतुं थुलिं अप्वः मेगु छुं पिहां हे वयेमफुत । बस् जिं ला जोश व भावावेशय् तहसीलदार साहेबयात जोरदार ‘झप्पी’ बियाः छक्वः कस्सिक निं घय्पुया । वयागु गिफ्ट बीगु तरिका नं अजीब जुयाच्वनीगु– चुपचाप व आकाझाकां । थःम्हं धाःसा पुलांगु हे इन्डिगो चले यानाः जिगु निंतिं थिकेगु गाडी कयाहल । खुदँया तिपू जीवनय् थ्व मनुखं जितः थुलि गिफ्ट बी धुंकल कि ल्याखाना स्वःसा त्यान्नुसे हे च्वनी जुइ । इमान्दार, घूस नइमखु, अय्सां थुलि खर्चालु कि त्यासा कयाः जूसां गिफ्ट न्याना हयाच्वनी । कस्सिक छक्वः घय्पुइ धुंकाः जिं गाडी निरीक्षण याना । जितः यःगु कलरया गाडी, तसकं बांलाः । उबलय् हे जिगु मिखा अन वन, गन जिं न्ह्याबलें जिगु स्कुटी दिकेगु खः । तर थौं व थाय् खालि । ‘स्कुटी गन दु ?’ जिं चिल्लाय् दनाः न्यना । मियाबिया का जिं, आः छु यायेत माःगु व भ्वाथःगु स्कुटी । पार्किंग यायेत थाय् नं मदु ।’ ‘जितः छक्वः हे मन्यँसे मियाबियागु छं ?’ ‘जाबो स्कुटी हे ला खःनि, व नं पुलांगु । थुकी तंचायेमाःगु हे छु दु ?’ वं भावहीन सलं थुलि धायेवं जि हाकनं चिल्लाय्दना– ‘स्कुटी जक मखु व, व ला जिगु जिन्दगी खः । जिगु सासः सासलय् च्वनी व । जिके दुगु जिमि बाःया छगू जक चिं खः व । जिं छं बिउगु उपहारया सम्मान याना, तर व स्कुटीया पलेसा थ्व मयः । जितः छंगु गाडी म्वाः । छं जितः दकलय् यःगु हे मियाबिल । व नं जिके छक्वः हे मन्यँसे ।’ जिगु मिखां ख्वबि सुल्ल बाः वल । जिगु हाःसः तायाः जिमि माजु नं लुखां पिहां वल । माजुं जिगु छ्यनय् ल्हाः तयेवं जितः झन् ह्वाँय्ह्वाँय् हे ख्वये वल । ‘ख्वयेमते भमचा, जिं ला थ्वयात न्हापां हे धयागु खः नि, छक्वः छंके निं न्यँ धकाः । तर काय तःधिकः जुल… व नं तहसीलदार । मांया खँ ला गनं न्यनी धकाः ? ख्वये मते भमचा । अले छ थनं तुं झ्वातां दनाः छु न्यनाच्वनागु, याकनं लित कया हिँ स्कुटी’ माजुं जितः ह्ययेकु ह्ययेकुं थः काययात ब्वःबिल । तहसीलदार साहेब मिखां क्वस्वयाः जिथाय् वल । वं जि थथे ख्वःगु गुबलें मखंनि । जितः तसकं मतिना याइम्ह वं याचना सलं धाल, ‘सरी यार, जिं छु सिउ धकाः व स्कुटी छंगु नुगःया थुलि सतिक दु धकाः । जिं ला कवाडीयात मिया छ्वयागु खः, व नं न्हय्द्वः दामं । जाबो थुलि ध्यबा नं जितः माःगु मखु । गाडी दयेधुंकाः उकिया छु ज्या धकाः अथें मिया बियागु । छंत लसता बी धयागु, ख्वबि जक बी थें जुल । आः तुरुन्त हे वनाः लित कयाहये ।’ थुलि धयाः व वन । जि थःगु क्वथाय् दुहां वयाः, होशय् हे मदुम्ह थें फ्यतुना । बुराया जक नं छु दोष । छक्वः निक्वः वं धा नं धाःगु खः कि थ्वयात मियाः मेगु न्हूगु न्या । जिं नं न्हिलाःन्हिलाः हे धायेगु यानाच्वनागु खः– म्वाः थ्व हे ठीक जू । तर थौं आकाझाकां स्कुटी मखंबलय् जि तसकं भावुक जुल । मजुइगु नं गनं ? व स्कुटी जक मखु, ‘औकात’ खः जिमि अबुया । उबलय् जिं न्यना, ‘गुलि तुत ?’ उबलय् वं गुगु लिसः बिउगु खः, उकिं जिगु प्राण हे हरण याः थें जुल, ‘न्ह्याक्व काःसां छु जुल ? छ व छिमि अबुया औकात स्वयां अप्वः हे खः ।’ वयागु खँ न्यनाः आकाझाकां जिगु तुतिइ ज्यान हे मदु थें जुल गबलय् जि कलेजय् ब्वनाच्वनागु खः, उबलय् जि नापं ब्वनाच्वंम्ह छम्ह मिसा छन्हु न्हूगु स्कुटी ज्वनाः कलेजय् वल । सकलें पासापिंसं वयात बधाई बिल । उबलय् जिं न्यना, ‘गुलि तुत ?’ उबलय् वं गुगु लिसः बिउगु खः, उकिं जिगु प्राण हे हरण याः थें जुल, ‘न्ह्याक्व काःसां छु जुल ? छ व छिमि अबुया औकात स्वयां अप्वः हे खः ।’ वयागु खँ न्यनाः आकाझाकां जिगु तुतिइ ज्यान हे मदु थें जुल । सकलें पासापिं लिहां वन, तर जि अनं तुं फ्यतुनाच्वना । सुनां नं जिगु नुगलय् लाःगु चोट मखं । जिं गुबलें नं थथे महसुस हे मयाना कि उपिं सकसिनं जितः थःपिं स्वयां ‘गरिब’ तायेकी धकाः । तर उबलय् जितः ताल जि उपिं ज्वः मजू । छेँय् वयाः जिं थःगु ख्वाः चकंका तयेमफुत । मांयात घय्पुयाः छक्वः निं ख्वया । मांयात कलेजया खँ कना । मामं थुलि हे जक धाल, ‘अज्याःपिं मिस्तय् खँय् यक्व ध्यान बीमते । ब्वनेगुलिइ जक ध्यान बिउ ।’ बहनी बाः छेँय् लिहां वयेवं जिं बाःयाके न्यन, ‘बाः धाथें झी गरिब खः ला ?’ बाःनं जिगु छ्यनय् ल्हाः तयाः धाल, ‘झी गरिब मखु मैं, झीगु निंतिं थ्व ई जक भतिचा गरिब जुयाच्वंगु दु का । कन्हय् कुन्हु जि कलेज मवना । छाय्छाय् जितः कलेज वने हे मास्ति मवल । थौं सनिलय् बाः याकनं हे छेँय् लिहां वल, अले छु ज्वना वल, व जिगु निंतिं थुलि तःधंगु लसता जुलकि जिं शब्दं बयान हे यायेमफु । छगः बांलासेच्वंगु स्कुटी । लाप्चा थें, लुँयाम्ह झंगःचा थें । मखु मखु… व ला छम्ह तुइसे च्वंम्ह परी, जिगु म्हगसया उडान । जिगु ज्यान हे जुयाबिल व । धाथें धायेगु खःसा उकुन्हु चछिं जितः न्ह्यः हे मवल । जिं बाःयात गुलि ‘थ्यांक्यु’ धया, लुमंके नं मफु । थुलि लय्ता वलकि, लसतां स्कुटी गनं वल, ध्यबा गनं हल धयागु तकं बिचाः यायेमफुत । निन्हुति जिगु प्रशिक्षण जुल । न्हापा नं साइकल चले यायेसःगुलिं स्कुटी चले यायेगु नं याकनं हे सल । न्यान्हु लिपा कलेज वना, जिमि अबुया ‘औकात’ ज्वनाः । नकतिनि जक लुं सियातःगु रथं कुहां वःम्ह छम्ह राजकुमारी थें । धाथें धायेगु खःसा व न्हि जिगु जिन्दगीइ जि दकलय् लय्तायागु न्हि खः । जिमि अबुया जि गुलि यः धयागु खँ सकसिनं सिल । छन्हु जिमि छम्ह पासां जिमि अबुं चले यानाच्वंगु ‘साइकल रिक्सा’य् च्वना वयागु खँ न्यंकल । जिं ‘मखु जुइ, छ मेम्ह हे सुयागुं साइकल रिक्साय् च्वंगु जुइ’ धया । जिमि बाःया ला थःगु हे टेम्पो दु । तर दुनें दुनें जिगु न्ह्यपु न्यला वनाच्वन, छु बाःनं जिगु स्कुटीया निंतिं टेम्पो मियाबिउगु खइ ला ? खुलां मल्याये धुंकल, जितः सिइके तकं मबिउ । बहनी बाः छेँय् लिहां वःबलय् जिं बाःयात क्वथिइक स्वया । थौं तःन्हु लिपा फुर्सतं जिमि बाःयात क्वथिइक स्वयाबलय् जिं खनकि बाः ला गुलि गंसि जुइधुंकल । न्हापा लिपा बांलाक स्वये तकं मखं । बहनी लिबाक दुहां वइ, अले सुथय् न्हापनं पिहां वनेधुंकी । टेम्पों नं तापाक पासाया छेँय् दिका वयागु धाइगु । अले जिं गय् यानाः सिइकेगु टेम्पो मिइधुंकल धकाः । जि ब्वाँय् वनाः बाःयात घय्पू वना, ‘बाः छं छाय् थथे यानागु ?’ जितः ख्वये वल । ख्वये वःबलय् थुलि हे जक न्यने फत । ‘छ ला जिगु गर्व खः मैं, छंगु मिखाय् जिं ख्वबि गय् यानाः स्वये फइ ? यक्व चिन्ता कायेम्वां, टेम्पो मियागु मदु । बरः जक तयागु खः, थ्व हे लछि दुने लिफ्याना हये । ‘छ संसारया हे ‘बेस्ट’ अबु खः । बेस्टय् नं बेस्ट । थ्वयात सिद्ध यानाच्वने म्वाः । जिं स्कुटी माल धकाः फ्वनागु हे गुबलय् दु धकाः, अय्सां छाय् थथे यानागु ? खुला तक तुति हे जक ज्ययेकाच्वन । ओहो छं जिगु निंतिं गुलि सास्ति नल ? जि उइँनं छुं थुइके तकं मफुत ।’ जितः ह्वाँय्ह्वाँय् ख्वये वल । जि ख्वयेवं सकलें ख्वयाहल, जिमि मां नं, जिमि चिधिकःपिं निम्हं किजापिं नं । गबाय्त ख्वयाच्वना धायेमफु । व स्कुटी जक मखु जिगु निंतिं, जिमि बाःया हि–चःतिं वःगु ब्वसल खः । थज्याःगु स्कुटी कवाडीयात मियाबिया धाइबलय् दुःख मजुइ ला दः ? आकाझाकां जिगु तन्द्रा त्वाःदल, छगू म्हसिउगु सः न्हाय्पनय् ताये दयावल– फट, फट, फट । जि ब्वसल जिमि बुरा यानिकि तहसीलदार साहेबं गया वयाच्वना । स्कुटी चले याना वयाच्वंम्ह व स्वयेबलय् ह्वान्ताचा थें खनेदु, तर यइपुसेच्वंम्ह ह्वान्तांचा । जितः तसकं माया याइम्ह ह्वान्तां राजकुमार । भायहिउम्ह – तेज महर्जन"
https://nepalbhasatimes.com/27787,साहित्य,११४० पोहेंलाथ्व दुतिया,छन्दया छमछम : छन्द १०१ व नेवाः गजल,"जि छेँकुलब्यां गनं वने फुगु मखु, अथेसां थौं जिगु ल्हातय् लात तःजिक क्वचाःगु स्वक्वःगु साहित्य नखःया ज्याझ्वलय् उलेज्या जूगु भूषणप्रसाद श्रेष्ठजुया ‘नुगःया गुनुगुनु’ व अथेहे उकुन्हु ल्हातय् लाःगु खः वय्कःयागु ‘छन्द १०१ व नेवाः गजल’ । नेपालभाषाय् थौंकन्हय् या ई महाकाव्य व खण्डकाव्ययागु मखुत । ताःताःहाकःगु कविताया ई नं मखुत धाःसां जिउ । कविलिसें कल्पनाया फय्खतय् ब्वये फःसा जक थुइगु कविता व कविता ब्वनाः छु धाःगु जुइ धकाः थुइकेत न्ह्यपुया कसरत यायेमाःगु कविता ब्वनाः सर्वसाधारण ब्वामिं मज्जा काये थाकु। कविता तुतः ब्वने थें ब्वँ जक ब्वनेत मखु। ब्वना थें थुइकेत खः, थू थें मज्जा कायेत खः ।                                                         भूषणप्रसाद श्रेष्ठया हाइकु व गजल, सः ग्वःछि खँग्वः धुकू, सछि दँया नेपालभाषा काव्य ल्यया व सछिदँया नेपालभाषा बाखं ल्यया तथा वय्कःया बाखंत ब्वनाः जितः ताल भूषणप्रसाद श्रेष्ठ नेपालभाषाया भूषण खः, ससुमाजुं बिउगु प्रसाद खः व हाइकु व गजलय् श्रेष्ठ खः । छन्द संस्कृत भाषाया देन खः । उलि जक मखु स्वर व व्यञ्जन ह्रस्व, दीर्घ व विसर्ग नं संस्कृत भाषां हे बिउगु ज्ञान खः । धातुया थलबल बांलाक छ्यलेसल व छ्यल धाःसा उकी चमक पिहां वइ व यक्व ज्या नं बिइ । मसल धाःसा तज्याइ, खतं नइ, वथं गइ । संस्कृत भाषाया कवितसें छन्दय् महाकाव्य, खण्डकाव्य व काव्य च्वयाः थःगु प्रतिभा क्यन । व हे छन्दया आधार कयाः  नेपालभाषाया कवितसें थःगु प्रतिभाया चमत्कार क्यनेगु याःगु खः । प्याखं हुले सःम्ह जुल धाःसा न्ह्यागु थासय् नं प्याखं हुलाः वं थःगु कला क्यनी । मसःम्ह जुल धाःसा वयात दबू हे वाराक्वारा सं थें जुइ । भूषणप्रसाद छन्दय् गजल च्वयेफुम्ह जक मखु छन्दया व्याकरण नं कनेफुम्ह खः । महाकवि कालिदासं थः यज्जुयात छन्द स्यनेत, शीघ्र छन्दबोध च्वल । झी नेवाःतय्त छन्द स्यनेत महाकवि सिद्धिदास अमात्य व पण्डित नीलवज्र वज्राचार्यं छन्दशास्त्र च्वया थकल । भूषणप्रसाद श्रेष्ठं ‘छन्द १०१ व नेवाः गजल’ सफुलिइ छन्द च्वयेगु तरिका न्ह्यब्वयादिल । झीगु ल्हातय् झिपतिं दु। झिपतिं झिथाय् तलकि सछि जुइ । व्यावहारिक जगतय् सछिया यक्व हे भूमिका दु। भूषणप्रसादयात सछिया संख्यां साःगु खनेदु। वय्कलं सछिदँया नेपालभाषा काव्य ल्यया व सछिदँया बाखं ल्यया सम्पादन यानादिल । आः सछिदँया नेपालभाषा निबन्ध ल्यया सम्पादनय् संलग्न जुयाः सनाच्वनादीगु दु। छन्द १०१ व नेवाः गजल धयागु नं १०० हे खः, १ छगः ल्याः फ्वसा खः । नातिकुति खँ ल्हाये धुंकाः भूषणप्रसाद श्रेष्ठया छन्दय् गजल हे छसिकथं न्ह्यब्वये । झीसं बिचाः हे मयाना थेंज्याःगु छगः जक आखःया छन्द नं दुगु जुयाच्वन । व ‘झी’ छन्दय् छ्यलातःगु गजल थथे खः –  झी !- झी !- ‘झी’ !  ‘झी’! ‘श्री’- ‘झी’ ! थ्व अतिभावपूण व हिसि दुम्ह ह्याउँमचा थेंज्याःगु गजल खः । निगः आखःया स्त्री छन्द –  खः खं  द्यः खं जः – खः  थः खं ।। ताताःहाकःगु कवितां धाइगु खँ ४ गः आखःया निगू श्लोकं धयाच्वंगु दु। थ्व श्लोक भावं जक भय् बिउगु मखु, अलंकारं नं उतिकं आकर्षक जूगु दु । च्यागः आखःया अनुष्टुप् छन्द थ्व अनुष्टुप् छन्द संस्कृत भाषाय् तसकं चल्तिगु छन्द खः । देव-देवीया स्तुति, काव्य, खण्डकाव्य, महाकाव्य, धर्मशास्त्र, दर्शनशास्त्र, ज्योतिषशास्त्र, वैद्यशास्त्र, गणितशास्त्र, काव्यशास्त्र व कोष तक नं थ्व हे अनुष्टुप् छन्दय् च्वयातःगु दु। नेपालभाषाया वाबमय शताब्दिपुरुष डा. सत्यमोहन जोशीया ‘जयप्रकाश’ महाकाव्य अनुष्टुप् छन्दय् च्वयातःगु खः । अनुष्टुप् छन्दया उदाहरण थथे दु-  जीवन धैगु खः न्ह्याय्गु, गनं दिपाः मयः जितः,  आज्जु मथ्यंक दीम्हाः जि, धेचू–पलाः मयः जितः ।। संस्कृत भाषाय् प्रमाणिका छन्दया लक्षण थथे दु। प्रमाणिका जरौ लगौ । प्रमाणीका छन्दया दृष्टान्त –  छु यायेत झीगु जिन्दगी?  थ्व थःत तीगु जिन्दगी?  थ्व थःगु खः, खयां छु याय्?-  कतः म्हितीगु जिन्दगी । नाग वं थें गुजिगुजि कयाः वनीगु जुयाः थ्व छन्दयात ‘नगस्वरुपिणी’ नं धायेगु याः । च्यागः आखःया विद्युन्माला छन्द- थ्व विद्युन्माला छन्दय् फुक्क आखः गुरु यायेमाः- च्वयेबलय् थाकु-ब्वनेबलय् न्ह्यइपु। महाकवि तबः मरुया ‘जिनवर शास्ता’ महाकाव्यय् विद्युन्माला छन्दया बांलाःगु प्रयोग दु। गजलकारया गजल थथे दु –  ‘न्हिच्छिं हाय्काः स्वस्वः चःति ̃  तप्तप् ज्वय्काः ग्वःग्वः मोती,  नीलः फुक्कं तीर्थय् मुं थें  जीवन्–क्वंचाय् मुंवा अय्लाः ।। संस्कृत भाषाय् थ्व छन्दया सूत्र थथे दु –  मो मो गो गो विद्युन्माला । पर्वतं झरना झुगुरुं ब्वाइ थें तिंतिं न्हुन्हुं न्ह्याः वनीगु खः थ्व विद्युन्माला छन्द । छन्दया अर्थ खः पल्पसाया माः । झिंछगः आखःया छन्द – वियोगिनी वियोगिनी छन्द मेगु छन्द स्वयाः भचा पाः । थ्व छन्दय् न्हापांगु व स्वंगूगु, निगूगु व प्यंगूगु पाद उत्थें जुइ । थ्व वियोगिनी छन्द नांयात ल्वयेक नुगः मछिंगु लय् तयाः हालेगु छन्द खः । कवि हरि श्रेष्ठया ‘ध्रुव गो’ खण्डकाव्य वियोगिनी छन्दय् च्वयातःगु खः । भूषणप्रसाद श्रेष्ठं बियादीगु दसु थथे दु –  सुनसानगु थाय् जितः छि माः  खुसि छीमाःगु थ्व ताँय् जितः छि माः ।। पल्यस्वान जि खः, निभाः छि रे !  छिगु जः खः जिगु बाय्, जितः छि माः ।। झिंछगः आखःया उपजाति छन्द – न्ह्यःने च्वंगु आखः लघु जूसा उपेन्द्रवज्रा व गुरु जुउसा इन्द्रवज्रा जुइ । न्ह्यःनेया आखः लघु गुरु न्ह्यागुसां जुल कि । ‘उपजाति’छन्द जुइ । संस्कृत भाषाया उपजाति वृत्तय् नेपालभाषाया गजल थथे दु –  दः थःगु झ्याःक्वय् खन्यवं दुबी छ  पर्दां किकाः नं स्वल रे जितः छं !  मखंछु यानाः क्वछुना जि बीवं  न्हाय्कं स्वये थें स्वल रे जितः छं ! झिंनिगः आखः दुगु टोतक छन्द – टोतक छन्द लय तयाः ब्वनेबलय् यइपुसे न्ह्यइपुसे च्वंगु छन्द खः । साहित्यकार धर्मरत्न ‘यमि’या अर्हत नन्द महाकाव्ययागु ज्ञानमाला भजनय् हालीगु छपु म्येँ न्यने हे यइपुसे च्वं । जनकवि दुर्गालालं टोतक छन्दय् देशभक्तिया बांलाःगु म्येँ चिनादीगु दु। टोतक लसय् गजलमिया गजल थथे दु –  मदु भाव मिखाय्, सदभाव मनय्  खन जिं मनुखं थन न्हूगु मनू !  सुख फुक्क नुनाः, दुख–कष्ट पिनाः  बछि म्वाः, बछि सी थन जूगु मनू ! झिंनिगः आखःया छन्द – भुजुङ्गप्रयात – पिंगल नाग मनूया रुप कयाः वल । गरुडं खनाः व नं मनूया रुप कयाः वयाथाय् वनाः धाल– छ जिगु आहारा खः, छंत जिं नयेत्यल । पिंगलं धाल – छं नयेसा न, जिगु छगू शर्त दु। जिं छगूलिसे मेगु पाःगु छन्द धाधां वने, छगू हे ज्वःलाःगु गणा वल कि छं जितः न । गरुडं ‘दय्’ धकाः माने जुल । पिंगलं छगू लिसे मेगु ज्वःमलाःगु छन्द धाधां वन, धाधां वन । पिंगलं पुखू छगू खन, अले ‘चतुर्भिर्यकारै भुजिङ्गप्रयातमे्’ धकाः प्यंगू मगण ज्वःलाःगु छन्द धयाः पिंगल पुखुलिइ झ्वाम्लाङ्ग तिंन्हुयाः क्वब्वां वन । थुकथं थ्व छन्दया नां भुजङ्गप्रयात जूगु खः । भुजङ्गप्रयात छन्दया दसु थथे दु –  विदेशय् वनाः सीत लय्ताः मनूत,  स्वदेशय् लुना ‘थः’ फुकीपिं मवःनि ।।  ततःजाःगु मेचय् च्वनीपिं वलं नं  विषं जाःगु लःगाः सुकीपिं मवःनि ।। झिंप्यगः आखःया छन्द – वसन्ततिलका वसन्त तिलकाया लक्षण खः – नां खः वसन्ततिलका तमजाजगाया नेपालभाषाय् स्तुति परम्परायात त्याग यानाः आधुनिक कविता च्वयेगु आरम्भ याःबलय् न्हाप न्हापां वसन्ततिलका छन्दयात ल्यःगु खः । छन्दय् च्वये अःपुकेत थथे सूत्र दयेकल – नाना ननानननना नननाननाना । न्हापां वसन्ततिलका छन्द छ्यलेगु यानादीपिं कविपिं योगवीरसिं, वैकुण्ठप्रसाद लाकौल, ‘हृदय’, सिद्धिचरण श्रेष्ठपिं खः । न्ह्यागुं नं वर्णन यायेत थ्व वसन्ततिलका छन्द छ्यलीगु खः । कविरत्न सिद्धिचरण श्रेष्ठया ‘तृष्णा’ खण्डकाव्यय् वसन्ततिलका छन्दया बांलाक निर्वाह जूगु दु । वसन्ततिलका छन्दय् नेवाः गजल थथे दु –  जीवन् न्ह्यज्याय्त कविता जब च्वय् मफै जिं  छन्दय् हनाः थ्व नुगलय् छ वयाःलि च्वः वै ।।  च्वय् च्वय् जि ब्वय्व मतिनाय्, मुखुलिं छ स्वां ज्वी  ब्वय् म्वाय्क अन्ति सलिखय् छ वयाःलि ब्वः वै । मालिनी छन्दया सूत्र थथे खः – न न म ययनिगःति ̃ मालिनी च्याय् छकःद्यु थ्व मालिनी छन्द भक्ति रस व करुण रसय् छ्यलीगु छन्द खः । हृदयया सुगत सौरभ महाकाव्यय् मालिनी छन्दया बांलाक निर्वाह जूगु दु। मालिनी छन्दया दसु थथे द –  कुचुक कुचुक मिंकाः हाल भम्बः छु याय् जिं !  जिगु धुकुधुकु न्यंवा, छन्त शब्दं छु धाय् जिं !  चुलुचुलु वन ई न्हां, खंबलय् रूप छंगु !  तर थ्व फगत पीजा, बल्सि क्यंकाः छु लाय् जिं ! झिंन्हय्गः आखःया मन्दाक्रान्ता छन्द – नेपालभाषाया न्हापांगु खण्डकाव्य ‘सत्यसती’ महाकवि सिद्धिदास अमात्यं मन्दाक्रान्ता छन्दय् च्वयादीगु खः । महाकवि कालिदासया मेघदूत नं मन्दाक्रान्ता छन्दय् च्वयातःगु खः । मन्दाक्रान्ता छन्दया दसु थथे दु –  ख्याः थें नी थें पुलुपुलु स्वयाः  थःगु ख्वाः छाय् क्यना छं?  न्याक्कुं काक्कां चुलुबुलु जुयाः  रूप–जाः छाय् प्यना छं? रूपं न्ह्याम्म्हं गुजुगुजु मकाः,  रूप व्यर्थय् क्यना छाय्?  झंगः ब्वय् थें भुरुभुरु ब्वयाः धा, जितः  छाय् क्यना छं? झिंगुंगः आखःया छन्द – शार्दूलविक्रीडित धुँ न्यासि वं थें न्ह्याइगु थ्व शार्दूलविक्रीडित छन्द प्रायः जोशं जाःगु खँ वर्णन यायेत छ्यलीगु खः । महाकवि सिद्धिदास अमात्यया सिद्धिरामायण महाकाव्यय् शार्दूलविक्रीडित छन्द आपाः छ्यलातःगु दुसा मेम्ह महाकवि गिरिजाप्रसाद जोशीया ।।।ल्वहंमा’ महाकाव्यय् छुं भति दु। शार्दूलविक्रीडित छन्दया नमुना थथे दु –  ‘थः’ धाःपिन्त तकं मकंगु खँ जितः  छाय् कंगु वं जिं मस्यू !  स्याःन्याःपिन्त थ्यनाः जितः जक  न्ह्यलं छाय् थंगु वं जिं मस्यू ! थः ज्वी ग्याःगु लँपुं जितः  खिउँबलय् छाय् यंगु वं जिं मस्यू !  झःझःधाःगु क्यबय् न्ह्यज्याःगु थ्व पलाः  छाय् पंगु वं जिं मस्यू ! नीछगः आखः दुगु स्रगधरा छन्द –  स्रग्धरा छन्द छुं खँया वर्णन यायेत छ्यलीगु छन्द खः ।  प्रेमय् छं ब्यूगु कं नं  जिगु यचुगु मनं स्वां धकाः भाःपिया बी  कं नं खः अब्ग स्वांया,  लुल जिगु मतिनाय् बां धकाः भाःपिया बी ।। थ्व च्वसु नं न हे दिनाबी ।"
https://nepalbhasatimes.com/28173,साहित्य,११४० पोहेंलागा अष्टमी,नेपाल संबत् १२४०,"दिव्या ताम्राकार                                                          गबलें बःबःओभरहेड लँया दथुं, गबलें बँया तःलय् अण्डरग्राउण्ड लँय् ब्वाँय् वनाच्वंगु मेट्रो रेलय् च्वनाः अभ्यन्तर व झिंछदँ दुम्ह छय् स्वयम्भू स्पेश पार्कय् चाःहिउ वनेत वनाच्वंबलय् छय्म्हं बाज्यायात न्ह्यसः तल, ‘बाज्या, झीथाय् ब्वइगु कार गबले दइ ? मेमेगु दक्व देशय् दये धुंकल, झीथाय् जक मदुनि ।’ ‘झीथाय् नं दइका सच्छि दँ लिपा । झीथाय् न्ह्यागुं सच्छि दँ लिपा जक वइगु नि । मखं ला थ्व मेट्रो नं मेमेगु देशय् सच्छि दँ न्हापा ११४० सालय् हे वये धुंकल ।’ ‘अं…’ ख्वये थें ख्वये थें यानाः स्वयम्भुं धाल, ‘अबलय् ला जि सी धुंकी का ।’ मचायात ह्ययेकेभनं अभ्यन्तरं धाल, ‘मखु मखु, आः झीथाय् नं न्ह्यागुं भचा याकनं याकनं जू । न्यय्दँ लिपा हे वइ ला !’ स्वयम्भुया ख्वाः भचा चकन । ‘बाज्या, व छु बिल्डिङ्ग ?’ मेट्रोया झ्यालं खनेदुगु विशाल भवन क्यनाः स्वयम्भुं न्यन । ‘ए…… व ला, व ला अस्पताल का बाबु। झीगु देय्या दकलय् पुलांगु अस्पताल । निसः दँ न्ह्यः दयेकूगु।’ ‘ओहो……….निसः दँ न्ह्यः दयेकूगु आःतक बल्लाः नि का हला बाज्या !’ ‘निसः दँ न्ह्यः दयेकूगु भ्वाथः जुयाः उकियात थुनाः न्हूगु दयेकूगु। व नं भ्वाथः जुयाः हानं मेगु दयेकूगुपति का थ्व ।’ ‘ए…..’ मचां छ्यं ल्हुकुल्हुकु संकल । ‘जिमि घाँय्घाँय् बाज्याया पालय् पुलांगु थुनाः थुगु न्हूगु दयेकूगु धकाः जिमि बाज्यां कनातःगु। न्हापा झीगु छेँ नं व हे अस्पतालया नापं हँ । व अस्पताल थुनाःन्हूगु दयेकूबलय् झीगु छेँ दुनावल हँ ।’ ‘गय् दुंगु ले बाज्या ?’ ‘अबलय् छेँ दनेगु प्रविधि आः थें बांलाःगु मवःनि जुइ का । बेसमेन्ट दयेकेत एस्काभेटर चले याःबलय् लिक्क लिक्कच्वंगु छेँ ला भुखाय् ब्वइबलय् थें सनीगु हँ । अथे यक्व संबलय् छन्हु ला छेँ दुना हे वल हँ । सरकारं क्षतिपूर्ति नं मबिउ हँ । लिपा तःजायेक अस्पताल दयेकूबलय् निभाः नं कित, ख्वाउँसे खिउँसे च्वन धकाः व थाय् त्वःताः मेथाय् च्वंवनागु धकाः जिमि बाज्यायात वया बाज्यां कनातःगु हँ’ अभ्यन्तरं पुलां खँ कुत्तुकुल । ‘ग्वःम्ह ग्वःम्ह बाज्या ! छम्ह, निम्ह, स्वम्ह..’ मचां पतिं धस्वाकाः बाज्या निन । ‘हाहाहा…….’ छय्या पहः खनाः अभ्यन्तर मख्ख जुयाः न्हिल । ‘व इलय् थन येँय् नेवाःतय्गु छेँ यक्व दुगु हँ । लँ तब्या यायेगु धकाः यक्व हे नेवाःतय्गु छेँ थुनाबिउगु हं । अले फुपिं मेथाय् न्हूगु छेँ दनाः च्वं वन हँ, मफुपिनि थाय्बाय् मदयावन हँ’ अभ्यन्तरं नुगःक्वतुंकाः छय्यात नेवाःतय्गु इतिहास कनाच्वन । ‘थःगु थाय् त्वःताः मेथाय् च्वंवंबलय् बुलुहुं थःगु भाय् नं त्वःतावन हँ, संस्कृति नं त्वःतावन हँ । जिमि बाज्या-अजिपिंसं, मां-अबुं थःगु भाय्, थःगु संस्कृति गबलें मत्वःतू । उकिं जिं अले छं नं झीगु भाय् ल्हानाच्वने खन, नखःचखः हनाच्वने खन ।’ ‘जिमि बाज्या-अजिपिंसं, मां-अबुं थःगु भाय्, थःगु संस्कृति गबलें मत्वःतू । उकिं जिं अले छं नं झीगु भाय् ल्हानाच्वने खन, नखःचखः हनाच्वने खन ।’ ‘खः धया, जिमि पासापिं सुनांनं जिं थें थःगु भाय् ल्हाये मसः’ स्वयम्भुं न्हाय् म्वाकाः गर्व यात । झ्यालं स्वयाः स्वयम्भुं हाकनं बाज्यायाके न्यन, ‘थुखेपाखे छु ले बाज्या ? छेँ नं मदु, छुं नं मदु।’ ‘ए……..थ्व ला तिंख्यः धाइगु का । येँदे दुने थ्व हे छकू ला चकंगु थाय् दु। भुखाय् ब्वइबलय् च्वंवनेगु थाय् का । जिमि अजिं धाःगु, ११३५ सालय् तःभुखाय् ब्वःबलय् येँयापिं मनूत दक्व थ्व हे तिंख्यलय् च्वंवंगु हँ । भुखाय् ब्वइबलय् जक मखु, मेबलय् नं निभाःपाः वनेत, फुटबल म्हितेत, क्रिकेट म्हितेत, मर्निङ्ग वाक् वनेत थ्व ख्यः तसकं ज्या वः । थ्व थासय् ला बसपार्क दयेकाः, बजार दयेकाः, मिलिटरी हेडक्वाटर दयेकाः छु यानाः छु यानाः तिंख्यः हे मदयेका छ्वयेत्यंगु हं का ! जिमि घाँय्घाँय् बाज्या-अजिपिसं सरकारनाप ल्वानाः हालाः अथे याके मबिउगु हँ ।’ ‘ए………..झी नं अन म्हितःवनेगु अय्सा !’ तसकं हे चकंगु ख्यः खनाः स्वयम्भुया नुगः नं चकन, चंचंधाल । ‘जिउ नि, छिमि पासापिं सकलें ब्वनाः छन्हु वने का तिंख्यलय्म्हि तेत ।’ इपिं च्वनावंगु मेट्रो थक्वाः धाःगु थासय् च्वंगु स्पेश पार्कया न्ह्यःने ध्याक्क दित । रकेट दुने च्वनाः चाःहिलागु अनुभव यायेत, आकाशगंगा स्वयेगु व मेमेगु अन्तरीक्षया थीथी अनुभव यायेत टिकस कयाः बाज्या व छय् निम्हं पार्कय् दुहांवन ।"
https://nepalbhasatimes.com/28175,साहित्य,११४० पोहेंलागा अष्टमी,हिसाब,"ज्ञानीराजा मानन्धर                                                          छखे च्वंच्वंम्ह काय् मां नापलाः वन ! खँया खँय् मांम्हेसित धाल ‘उकुन्हु ककाबाज्याया छय् बियाछ्वःबलय् छिपिं छम्ह हे लिमलाः धका भ्वजय् मवः ! क्वसः जिं न्यानाः तया बिया न्हां !’ ‘ए ! धाथें ! जि ला ल्वःमने धुंकूगु का ! लीया घः हे तया बियागु खः मखुला ?’ ‘खः ! २७०० तुल ! छंगु बच्छि, जिगु बच्छि ! आः जितः १३५० दां माल का !’ मांम्ह पर्सीइ चिनातःगु म्हिचां १५०० दां लिकया काय् यात बिल ! काय्म्ह ‘जिके सत्या चांचू मदुनि ! लिपा बी न्हां !’ ‘लित हे मबिउसां छुं मपाः !’ मोहनिया नखत्या कुन्हु छेँय् वःबलय् मांम्ह बैगलय् च्वनाः तरकारी ल्ययाच्वंगु ! भौम्हं म्वाःम्वाः धाःसानं माजुया तुतिइ भ्वपु वन ! काय्म्हं मांम्हेसित ‘कुने क्वथाय् छकः नु’ धयाः नापं ब्वना यंकल ! पर्सं सत्या दां लिकयाः मांम्हेसित ‘थ्व उकुन्हु छन्त लित बी मानिगु ध्यबा !’ धकाः बिल । मांम्ह म्वाःल धाःसां काय्म्हं धाल ‘हिसाब धयागु , हिसाब का मां !’ कायया खँ न्यनाः मांम्ह ताः ई न्ह्यवनिसें मिखाय् मुनातःगु ख्वबि हाय्कल ! थ्वासा थ्वासा मुसु तयाः हि हि लनाः ख्वल ! अले धाल, ‘जिं मचांनिसें छंगु खि च्व हुया छंत ब्वलंकागु ! छ मफइबलय् चछि चछि न्ह्यः पाः यानागु ! जिपिं बुराबुरी जुइबलय् छंगु लिधंसाय् म्वाय् मानि धकाः थः द्यांलानाः छंगु प्वाः सदां जायेका च्वनागुया हिसाब ग्व ? हिसाब हे यायेगु खःसा थ्व फुक्कया हिसाब नं लिपा वयेबलय् लुमंक ज्वना वा ! पर्सय् मन्ह्यंसा झोलाय् तयाः ज्वना वा पुता !’"
https://nepalbhasatimes.com/25911,साहित्य,  ,विश्व साहित्य सम्मेलन,येँ – नेपाल प्रज्ञा प्रतिष्ठानया ग्वसालय् येँय् निक्वःगु ‘चीन व दक्षिण एशियाली साहित्य सम्मेलन’ याइगु जूगु दु । कंस २८ गते सुथय् ८ बजे थ्व साहित्य सम्मेलनया उलेज्या जुइ । आः वइगु कार्तिक ३ गते तक न्ह्याइगु थ्व सम्मेलनया झ्वलय् रचना पाठया नापं साहित्य सम्बन्धी थीथी ज्यापौ नं न्ह्यब्वइगु ज्याझ्वः दु ।
https://nepalbhasatimes.com/18467,साहित्य,  ,जिगु छेँ,"त्वालय् धरहरा थें तख्खागु येँया देगः थें पुलांगु जिगु नुगःया कुचा थेंज्याःगु छेँ छ । बाज्याया दक्व बाखं न्यंम्ह झीगु पुस्तौं पुस्ता खंम्ह ९० व ४५ सालया भुखाय् फःम्ह ७२ या भुखाय् न्ह्यः छन्त जिं साँचे याये मफुत ।।                                                         येँया नुगलय् गर्व नक्सां दनाच्वंम्ह लाखे प्याखं स्वःम्ह येँयाःया छ्याँइछ्याँइ न्यंम्ह माधव नारायण हा वःबलय् दनीम्ह पलिं हे तिंख्य, स्वयम्भू व घन्टाघर खनीम्ह छंगु जःखः बुर्ज खलिफा थें ततःखागु छेँ दनाः छंत किउबलय् जिं छुं हे यायेमफुत ।। छंगु स्वाहानेय् दुरुरुरु ब्वाँय् वनाः तलय् कुने यानाः छ्यनं व न्हासं चुयाः ग्वारातुला छंगु बपिक्वँय् थेंज्याःगु स्वाहाने त्वःधुला तःधी जुयाम्ह जि छंगु छाति (मेरुदण्ड चिरे यानाः) फायाः छखा छेँ निखा जूबलय् जिं छुं हे यायेमफुत । छ्यनं निसें पालि तक सिउचा इलिम्ह ततां माः वःबलय् खिउँथाय् सुचकीम्ह अंगया न्ह्यिप्यं दु धाःगु खँ न्यंका च्वंबलय् न्यनीम्ह मां नं सुथय् न्हापनं थनिबलय् न्ह्यः मगाइबलय् थःगु स्वाहानेय् थ्यनीम्ह छंत तछ्यानाः थाय् बिहिन याःबलय् जिं छुं यायेमफुत । छेँय् मेपिं नाप तंचायाः छ्यं छंगु छातीइ न्याकाबलय् छं गुलि म्वाःल म्वाःल धायेगु कुतः यात जुइ छंगु स्वाहानय् च्वनाः याकःचा ख्वयाबलय् थःगु सिँइ जिगु खोबि तिका कयाः स्वल जुइ उकथं जिं नंं छंत बचे यायेत स्वया तर जि मचाया खँ सुनां न्यनी जि मचा, छेँय् दकलय् चिधिकःम्ह छंगु मू–भाः यानाः मिउबलय् छुं हे याये मफया कुचाकुचा जूगु नुगलय् जायेक लुमन्ति तयाः छंत लुमंकाः च्वना छंगु अस्तित्व सीधुंकाः नं छंत म्हगसय् खनाच्वना थ्व आःयागु छेँ ला छु छेँ व चाया छेँ हे यः न्ह्याक्व बांलाःथाय् वंसां नं छ दुगु त्वाः हे यः छंगु हा क्वतानाः मेगु छेँया हा पिउसां नं जिं अन छंत हे खं छंत म्वाके मफुसां नं छ जिगु संसारय् न्ह्याब्लें दः ।"
https://nepalbhasatimes.com/25918,साहित्य,  ,डा. श्रेष्ठया ‘झीगु सको देय’ पिदन,"सक्व – भाषासेवी नापं विश्व नेवाः संगठनया पुलांम्ह नायः डा. बालगोपाल श्रेष्ठया ‘झीगु सको देय’ नांया सफू पिदंगु दु। डा. श्रेष्ठं अंग्रेजीं च्वयादीगु ‘द सेक्रेड टाउन अफ साँखु’यात भाय् हिलाः नेपालभाषां उगु सफू पिथंगु खः ।                                                         शंखरापुर नगरपालिकाया आर्थिक ग्वाहालिं भाषा साहित्य मुँज्या सक्वं उगु सफू पिथंगु खः । सफूया अनुवाद मय्जु सिल्भिया राजोपाध्यायं यानादीगु खःसा सम्पादन विमल ताम्राकारं यानादीगु खः । मुक्कं ५४४ पेजया उगु सफूया मू साधारण १२००/- तका व संस्थागत २०००/-तका तयातःगु दु । सफुतिइ सक्व देय्या बारे दुग्यंक मालेकुले यानाः नेवाः समाज, संस्कार धर्मकर्मया बारे च्वयातःगु दु। सकसिनं नेपालभाषा सहज रुपं ब्वने फयेमा व याउँक थुइके फयेमा धकाः सरलीकृत यानाः पिथंगु खः ।"
https://nepalbhasatimes.com/12022,साहित्य,११३८ ञलाथ्व षष्ठी,गजल,"पल्यलप्तेय् गय् म्वतिकं ‘कविता’ ! ‘पद्म–मिखा’य् खं जिमिसं कविता !                                                         छन्त खनाः थिकुथिकु पं कविता ! छंगु ख्वबिइ हिकुहिकु लं कविता ! छ खः नेवाःतय् ‘मूसः–कविता’ ! छं च्वै घालय् मलमं कविता ! रूपक ब्वैबल्य अति नासलं ली, छंगु निबन्धय् ‘कवि’ नं कविता ! सुंक च्वनीबल्य चीभाःद्यः थें ! जन–गणतय् छं माःहं कविता ! खिउं त्यलाः जिमि छ्यं क्वछुकूबल्य छं ध्वाँय् ब्वय्क्यव ल्हाः, दं कविता ! जीवन तिसिनाः छं ‘लः’ बीवं जुल मांदेय् निंति ‘सगं’ कविता ! जिमि विश्वासय् ‘द्यः’ जुल छ थनिं… ! छं ह्वल थन जंक्व – खतं कविता !"
https://nepalbhasatimes.com/25750,साहित्य,  ,न्यय्च्याक्वःगु विराट सम्मेलन तलेजु ब्यान्क्वेटय्,ख्वप – विराट गुथिया ग्वसालय् थुगुसीया विराट नेपालभाषा साहित्य सम्मेलन टुरिजम मार्केटया तलेजु ब्यान्क्वेटय जुइगु जूगु दु । थुगुसी न्यय्च्याक्वःखुसी जू वनाच्वंगु विराट सम्मेलन वइगु असोज २३ गते विहीवाःकुन्हु जुइ ।                                                         थुगुसी जुइगु विराट नेपालभाषा साहित्य सम्मेलनया उलेज्या मूपाहां डा. योगेन्द्र प्रधानं यानादीगु जूगु दुसा ज्याझ्वलय् एम.ए. तगिमय् नेपालभाषा विषयय् उत्कृष्ट ल्याः हयादीम्ह पाटन संयुक्त क्याम्पसया राकेश महर्जनयात विराट सुरत्न सिरपाः व एसइइ परीक्षाय् नेपालभाषा विषयय उत्कृष्ट ल्याः हयादीम्ह जगतसुन्दर ब्वनेकुथिया सुकुन्दा श्रेष्ठयात नेपालभाषा पदक नं लःल्हाइगु ज्याझ्वः दु । थुगुसीया विराट सम्मेलनय् मूवक्ताकथं साहित्यकार डा. पुष्पराज राजकर्णिकारं ‘थौंया नेवाः आन्दोलन’या विषययात कयाः थःगु मू न्वचु तयादीगु ज्याझ्वः दुसा उगु हे ज्याझ्वलय् विराटं गुथिं पिथना वयाच्वंगु ख्वाःपौ ‘ह्याउँबाला’या २७ औं अकंया नं पितब्वज्या नं याइगु जूगु दु । ‘जातीय स्वतन्त्रतायात क्वत्यलाः राष्ट्रया उत्थान जुइ फइमखु’ धइगु नारा बियाः विराट गुथिं वंगु न्यय्च्यादँ न्ह्यवंनिसें मदिक्क मोहनिया इलय् थुकथंया साहित्यिक ज्याझ्वः याना वयाच्वंगु दु ।
https://nepalbhasatimes.com/13342,साहित्य,११३८ कौलाथ्व चौथी,औपचारिक सम्बोधनया खँ,"वंशीधर वज्राचार्य                                                          औपचारिक कथं जुइगु छुं नं मुँज्या, दँमुज्या, खँल्हाबल्हा, दबू, रेडियो, टिभी, पौ–पति, ब्वना–पति वा ज्याझ्वलय् सुं पाहां, हनेबहःम्ह मनूयात उगु ज्याया भाला काःम्ह मनू वा संचालक, ज्याझ्वः न्ह्याकीम्हं वा संचारख्यलं सम्बोधन याइबलय् गुलिं गुलिं मनूत न्ह्याथे धाःसां जिउ, न्ह्याथे च्वःसां जिउ कथं वनाच्वंगु खनेदु । व्यावहारिक जीवनय् ब्वनाः अध्ययन यानाः कयातःगु उपाधि, ज्या, लजगाःया झ्वलय् कयातःगु पद वा छुं नं संघसंस्थां हनेकथं बियातइगु उपाधियात छ्यलाबुलाय् हयेगु यानाच्वंगु दइ । छम्ह हे मनुखं तःगुमछि पद कयातःगु वा छम्ह मनूयात तःगूमछि उपाधिं हनातःगु नं दयेफु । अज्याःम्ह व्यक्तित्वया तःगूमछि पद वा उपाधियात संचार ख्यलं वा जिम्मेवार ख्यलं सम्बोधन यायेगु वा छ्यलेगु खँय् औपचारिक जुइगु पाखे वाःचायेके माःगु खनेदु । गुगु खँय् नेपालभाषा ख्यलय् वा नेवाःतय्गु ख्यलय् हचुवा कथं छ्यलेगु जुयाच्वंगु खनेदु । १) दकलय् न्हापां चीधंगु खं निसें वने । औपचारिक कथं नेपालभाषां च्वयेगु ब्वनापतिइ सुं गुम्हं पाहांयात ब्वनेत वा हनेत न्हापां ‘भाजु÷मय्जु (श्रीमान÷श्रीमती) च्वइ । नां च्वये धुंकाः ‘जु’ नं च्वइ । गथे ‘भाजु तुयुजु’ । थुकी न्ह्यःनेया भाजु (श्री) वा लिउनेया जु (ज्यू) छगू जक छ्यःसां गाः, अर्थात छगू जक छ्यलेगु पाय्छि जुइ । गथे ‘भाजु÷मय्जु तुयुु÷सिन्तली’ वा ‘तुयुजु÷सिन्तलीजु’। अझ पौ, पतिइ ला भाजु, मय्जु व जु निथी नं छ्यलेगु आवश्यक मजू । तुयु वा सिन्तलीया पद वा उपाधि नं दुसा छगू जक पद वा उपाधि छ्यलेगु बांलाइ । २) संस्कृति सम्बन्धी निपु, प्यपु च्वसु च्वःगु खनेवं हे उम्ह च्वमियात संस्कृतिविद् धकाः याउँक हे च्वयेगु, धायेगु याःगु खनेदु । थथे हे नेवाः संस्कृतिया हुलाप्याखं वा छगू निगू बाजं थायेगु स्यनेगु यायेवं हे संस्कृतिविद् धायेगु याःगु खनेदु ।अथेहे देगः छगू निगू दयेकेगु वा चिउताः क्यंजूम्हेसित सम्पदाविद् धयाबिइगु । मानौ ‘विद्’ खँग्वः बजारय् न्यायेदुगु आलु, प्याज थें हे खः । ‘विद्’या अर्थ छु ? ‘विद्’ छाय् धाइ ? गुज्वःम्हेसित विद् धाइ ? ‘विद्’ या गरिमा हे मथुइक हे धयाबिइ । छुं नं छगू विषयय् अध्ययन पूवंकूम्ह, विज्ञता हासिल याःम्हेसित जक ‘विद्’ खँग्वः छ्यली । गथे शिक्षाविद्, अर्थविद्, शास्त्रविद्, भाषाविद्, नीतिविद्, भौगर्भविद् आदि । संचार ख्यलं वा सुं व्यक्तिं बिइगु पद मखु ‘विद्’ । ‘विद्’यात ‘ज्ञाता’ व ‘ज्ञाता’यात ‘विद्’ धायेगु पाय्छि मजू । विद् व ज्ञाता उथें च्वंसां उकिया गहनता यक्व पाः । छगू हे विषयय् बाय् छगू हे जिम्मेवारीइ च्वनाः यक्व ज्ञान हासिल याःम्हेसित ज्ञाता धाइ । थःगु हे अध्ययनं यक्व ज्ञान हासिल याःम्हेसित ज्ञाता धाइ ‘विद्’ मखु । ३) नेवाःतय् धार्मिक ख्यलय् निपु, प्यपु बाखं कंगु व धर्मया खँ सिउगु जुइवं हे याउँक हे ‘पंडित’ धकाः सम्बोधन यानाबिइ । संस्कृत भाषा ख्यलय् ‘पंडित’ धायेकेत संस्कृत भाषाया बांलाक ज्ञान दयाः शास्त्रय् निपूण जूम्ह व संस्कृतं च्वयातःगु खँयात अर्थ छ्यानाः ब्याख्या याये फुम्हेसित जक ‘पंडित’ धाइ । खतुं बाखं कना जुइम्हेसित संस्कृत भाषां ‘कथावाचक’ धाइ । (खस भाषाय् हेय् कथं ‘पंडित’ धाइगु खँ मेगु हे ।) ४) नेवाःतय् छगू निगू धार्मिक संस्थाय् ‘विद्वान’या परिभाषा नं पाःगु खना । अज्याःगु संस्थाय् राजनीतिक ख्यः व व्यापारिक ख्यःया मनूत नं सल्लाहकार कथं दुथ्याकातःगु खना । उमिगु पाखें आर्थिक वा छुं मेगु कथं ग्वाहालि कायेगु तातुना जुइफु । तर खँ थन उकिया मखु । उम्ह मनूयात उमिगु संस्थाया सभा, समारोहय् ‘बौद्ध विद्वान’ धकाः सम्बोधन यायेत तकं लिफः मस्वःगु खनाः अजूचाइ । मानो सल्लाहकार जूगुलिं धर्मया नं विद्वान जुल । ५) नेपालभाषाया प्राज्ञिक संस्थाया भाषा, साहित्य वा वाङमय च्वज्याय् छुं हे योगदान मदुसां (छुं मेगु हे प्रलोभनं ?) तःदँ तक हे प्राज्ञ, पार्षद कथं दुथ्याका तइगु खनाः हास्यास्पद हे जुइ । ‘प्राज्ञ’ खँग्वःयात हे मछाःसे च्वनी । नेवाः खँग्वः धुकुतिइ प्राज्ञया अर्थ विचलन जुयाः दुथ्याना च्वन ला धयाथें नं च्वनी । ६) ग्यसुग्यंक चिनाखँ च्वइम्हेसित कवि धाये । छन्दबद्ध यानाः पाय्छि जुइक महाकाव्य च्वल धाःसा महाकवि हे धाइ । चित्तधर हृदय नेपालभाषाया महाकवि खः । वय्कःयात छम्ह जुजुं हनेकथं कविकेशरी धायेवं महाकवि सिबें कविकेशरी तःधं जुइमखु । चित्तधरयात महाकवि मच्वसे मधासे ‘कविकेशरी’ धायेगु च्वयेगु पाय्छि मखु । ७) नेपालभाषा ख्यलय् सिरपाः निगू कथं बिइगु जुयाच्वंगु दु, छगू नेपालभाषा लागाय् याःगु योगदानयात हनेकथं बिइगुसा मेगु च्वमिया कृतिया धेंधेंबल्लाःया लिधंसाय् । थन न्ह्यथनेत्यनागु खँ खः हनाः (कदर यानाः) बिइगु सिरपाःयात नं सिरपाः त्याकल, सिरपाः त्याकूम्ह, सिरपाः त्याकेत ताःलाःम्ह धकाः ज्याझ्वः न्ह्याकीम्हं, ज्याझ्वलय्, रेडियो टिभि धायेगु व पौ–पतिइ च्वयेगु तकं जुयाच्वंगु दु । हनाः बिइगु सिरपाःयात नं त्याकल धकाः छ्यला च्वनेगु हिसि दुगु खँ मखु । ८) हलिंया छुं नं विश्वविद्यालयं सुं छम्ह व्यक्तियात हनेगु लागि डा. उपाधिं छाय्पिइगु प्रचलन दु । अथे बिइगु उपाधि हनेगु लागि जक सीमित खः । उज्वःगु उपाधि काःम्ह व्यक्तित्वं गुब्लें थःगु नांया न्ह्यःने डा. च्वइमखु । थुज्वःगु उपाधि काःम्ह व्यक्तित्वयात लिपा सुनानं डा. धकाः सम्बोधन याइमखु । यात धाःसा व हास्यास्पद जुइ । चित्तधर हृदय नेपालभाषाया महाकवि खः । वय्कःयात छम्ह जुजुं हनेकथं कविकेशरी धायेवं महाकवि सिबें कविकेशरी तःधं जुइमखु । चित्तधरयात महाकवि मच्वसे मधासे ‘कविकेशरी’ धायेगु च्वयेगु पाय्छि मखु । थ्व च्वसु च्वयाच्वनागु हे इलय् नेपालभाषाया छगू खलःया छपौ ब्वनापौ ल्हातय् ला त। उगु पतिइ शताब्दीपुरुष, भाषारत्न, महाविद्यावारिधि डा. धकाः न्ह्यथनातःगु खनाः अजूचाल । खतुं थौंकन्हय् पश्चिमी व मेगु देशय् विद्यावारिधि यानाः काःगु डा. उपाधि नांया न्ह्यःने मच्वसे नांया लिउने पिएचडी च्वइगु व चिकित्सा लागाय्या डा. तय्सं नं नांया न्ह्यःने डा. मच्वसे नांया लिउने एमडी च्वइगु जुइधुंकल । ९) सुं छम्ह मनुखं जीवनय् तःगू मछि पदय् च्वनाः ज्या याःगु जुइफु । क्वय्या पदंनिसें च्वय्या पदय् तकं थ्यनेफु । छम्ह हे मनूयात जीवनय् चीधंगु उपाधि निसें तःधंगु उपाधिं विभूषित यायेफु । थथे हे छम्ह हे मनुखं तःगू मछि विषय अध्ययन, अनुसन्धान यानाः विधिपूर्वक तःगुमछि उपाधि काःगु जुइफु । उम्ह व्यक्तिं थःगु जीवनय् दकलय् लिपा व दकलय् च्वय्या पद छु खः व हे जक च्वइ । अथे हे उज्वःम्ह व्यक्तित्वयात औपचारिक कथं सम्बोधन यायेबलय् वा च्वयेबलय् थौंकन्हय् छु पद खः, वहे जक सम्बोधन यायेमाः । च्वय्या बुँदाया खँ थन छकः लिसा काये । राष्ट्रं हे ‘वाङमय शताब्दी पुरुष’ धकाः हंगुया न्ह्यःने छगू पारिवारिक संस्थां धाःगु ‘शताब्दी पुरुष’ तसकं गौण खः । सछिदँ थ्यनकि न्ह्याम्हेसितं न्ह्यागुलिं नं धायेफु ‘शताब्दी’ । १०) छम्ह च्वमिं थीथी विधाय् च्वयेफु । साहित्यपाखे चिनाखँ, म्येँ, निबन्ध, बाखं, उपन्यास, जला साहित्य (यात्रा साहित्य) प्रतिक्रिया आदि च्वयेबलय् प्रथम पुरुषं च्वयेफु, च्वये जिउ, तर मेगु विधा गथे धर्म, संस्कृति, अनुसन्धान, अन्वेषण, अर्थ, राजनीति, आदि विषयय् च्वयेबलय् प्रथम पुरुषं च्वयेगु पाय्छि मखु । गुलिसिया बानी छु दु धाःसा झी नेवाः, झीगु संस्कृति, झीगु नेपालभाषा, झीगु बुद्धधर्म आदि आदि । थुज्वःगु च्वसुइ झीगु–झीगु व जिगु जिगु यानाः च्वयेगु पाय्छि मखु । थथे च्वलकि मेगु भाषी, मेगु जाति, मेगु धर्म, मेगु थाय्या ब्वँमिं झीगु व जिगु यानाः ब्वने मालीगु अवस्था वइ । अथे ब्वँमियात ज्यामछिनी धयागु च्वमिं वाःचायेके फयेकेमाः । थुज्वःगु च्वसुइ च्वमि तटस्थ जुयाः च्वये फयेके माः । च्वसुइ च्वमिं थः कलाः, भाःत, दाजु, बौ धकाः नं च्वये मालेफु । यदि जिमि कलाः, जिमि भाःत यानाः च्वल धाःसा ब्वमिं नं अथे हे ब्वने माली, अले हास्यास्पद जुइ । उकिं च्वमिं थुज्वःगु अवस्थाय् थ्व च्वमिया थ्व पंक्तिकारया धकाः च्वयेगु पाय्छि खः । थथे हे औपचारिक ज्याझ्वः न्ह्याकीम्हं दबुलिइ रेडियोय्, टिभिइ वा संचार न्ह्यागु माध्यमं नं तटस्थ जुयाः न्ववायेगु यायेमाः । औपचारिक ज्याझ्वलय् व्यक्तिगत स्वापू क्यने कथं दाइ, तता, मां, बा, केहेँ, किजा, आदि यानाः सम्बोधन यायेगु नं पाय्छि मखु । च्वय् गुलि नं खँ वल, अप्वः धइथें संस्कृत खँग्वःया छ्यला खः । गथे विद्, विज्ञ, पंडित, विद्वान, प्राज्ञ, पद, उपाधि आदि आदि । नेपालभाषाया मखुगु खँग्वःत छ्यलेबलय् उमिगु खँग्वःधुकुतिइ छु दु धइगु पाखे नं सीकेगु कुतः जुइमाः । छुं नं खँग्वःयात छथाय् छ्यले धायेवं लः वंथाय् न्या वनी थें हचुवां छ्यलेगु बांलाःगु खँ मखु । औपचारिक कथं ज्याझ्वः भाला क्वबुइगु व जिम्मेवारी वहन याइम्हं उकिया महत्व गौण मजुइ कथं यायेगु पाखे वाःचायेका च्वने फयेकेमाः ।  "
https://nepalbhasatimes.com/13028,साहित्य,११३८ ञलागा द्वादशी ,भ्याय्चा द्यः,"किंवदन्ति –  नानीकाजि सापू                                                          येँ देय्या थःने लागाया परम्परागत त्वाः किलाघः त्वाःया पूर्वपाखे प्यकालँया छगू दुवाः दु । थ्व दुवाःया दथुइलाक्क धयाथें छगाः दु । व गालय् द्यः छम्ह नं दु । व द्यःया आकार धाःसा छुं मदु तर ह्वःप्वाः छप्वाः दुगु ल्वहं छगः दु । मनूतय्सं वयात हे द्यः धकाः पुजा याना वयाच्वंगु दु । थुम्ह द्यः मेपिं सुं नं द्यः मखु व द्यः खः भ्याय्चा द्यः । व गालय् भ्याय्चाया छ्यं बांलूगु ल्वहं छगः दुगु खः । थौं सिबें नीदँ ति न्ह्यः तक नं भ्याय्चा द्यःयात भक्तजनपिंसं सुसाःकुसाः यानातःगु खः । थ्व हे भ्याय्चा द्यःया नामं हे व थाय्या नां भ्याय्चा द्यः त्वाः धाइगु जुया वयाच्वंगु खः । पत्र्या भासं भेडासिं टोल धया वयाच्वंगु खः भ्याय्चाद्यः त्वाः (भेडासिंग) धालकि मसिउपिं म्हो हे जक जुइ शायद । थ्व हे नामं बय्बय् जू व थाय् । थुकिया पूर्वपाखे लुँचुमरि (लुँचुभुलु), पश्चिमपाखे किलाघः त्वाः, उत्तरपाखे खिउलँ त्वाः, अले दक्षिणपाखे वंघः त्वाः लानाच्वंगु दु । भ्याय्चाद्यः त्वाः थुकथं प्रसिद्धगु त्वाः खःसां थौंकन्हय् अन भ्याय्चा द्यः दुगु गाः हे खने मदयेक ल्हानाच्वंगु तःदँ हे दयेधुंकूगु दु । भ्याय्चा द्यःयात उलाः सफासुग्घर यानातयेमाःगु खः, तर जुइ मफयाच्वंगु दुःखया खँ खः । अनया बासिन्दापिनिगु वा सुं नं थ्वपाखे नुगः क्वसाःपिनि पाखें सुसाःकुसाःया पलाः न्ह्यानावंसा तसकं बांलाइगु खः । छाय्धाःसा थौंकन्हय्या पुस्तां नेवाः थाय्बाय्या नां धइगु हे मसिया वनेधुंकल । सकसितं थुइकाः सिइकाः बीगु बांलाःगु पलाः खः । भ्याय्चा द्यः गथे जुयाः दयावल धयागु विषयय् छपु न्यनातयागु यइपुसे च्वंगु मार्मिक बाखं दु, गुगु थुकथं दु – छगू इलय् छम्ह मनू दुगु जुयाच्वन । व मनू तन्त्र विद्याय् पारंगतम्ह जुयाच्वन । तन्त्र विद्यां परिपूर्णम्ह जूगुलिं व मनू तान्त्रीक विद्याया बलं थीथी पशुपंक्षीया रुप कायेफुम्ह जुयाच्वन । अथे हे व मनूया तिरिमय्जु छम्ह नं दुगु जुयाच्वन । तिरिमय्जु तसकं बांलाःम्ह रुप यौवनं सम्पन्नम्ह लानाच्वन । बोलिबचन, हसिबसि सकतां खँय् कुंखिनेगु थाय् हे मदुम्ह लानाच्वन । उमि त्यपू जीवन सुथांलाक्क आनन्दमय ढंगं न्ह्यानाः हे च्वन । मचाःमगाः धइगु गनं हे मदु । अथे खःसां उमि निम्हेसिया दथुइ ल्वःमंके मफइगु छता दुःख नं दुगु हे जुयाच्वन । सकतां कथंया सुख भोग यानाच्वंपिं जूसां उपिं सन्तान सुखं तापानाच्वनेमाःपिं जुयाच्वन । अनेक कुतः याःसां उमि सन्तान धाःसा मदयाच्वन । अर्थात उपिं निःसन्तान । परपुरुषया जालय् लानाच्वंम्ह अधर्मी, पापी, नुगलय् क्रूरतां जायेकाच्वंम्ह कलाःम्हं वया ल्यव जुया वयाच्वंम्ह मिजंयात इशारा यानाछ्वत । इशारा जुइवं प्वालाप्वाला थीगु, जःगु खुकुरी ज्वनाः व मिजं भ्याय्चिया न्ह्यःने दं वल । थ्व हे जुयाच्वन, उमिगु दुःख । अथेसां नं तिपू जीवन न्ह्यानाच्वंगु अविरल खुसि थें सुखपूर्वक न्ह्याना हे च्वन । दिन, सुख, दुःख धइगु सदां छगू हे जुयाच्वनी मखु जुयाच्वन । थ्वथें हे तुं गय् गथे उमिगु सुमधुर तिपू जीवनय् नकारात्मकता खनेदयावल । न्हापा न्हापाया तुलनाय् व्यावहारिकता मदया वनाच्वन । भनाभन, हालेगु धाःगु खँ मन्यनेगु इलय् ज्याखँ मजुइगु, जवाःसवाः ल्वापुख्यापु आदि जुइगु जुयावल । आरोप प्रत्यारोप अप्वयावन । नये त्वनेगु ई ब्यः मदयावन । म्हिगः तक शान्त रुपं सरल जीवन यापन यानाच्वंपिं थौं भय, पीडा व अशान्तिं कायेकाः सिमां कुतुंवःपिं माकःत थें भुगुलुं जुयाच्वन । नतुसुतु हे बांलाक मब्याः । वास्तवय् थ्व फुक्कं बांमलाःगु अवस्था वःगु धइगु वया तिरिमय्जुं यानाः खः । छाय्धाःसा वया तिरिया मेम्ह हे मिजं नाप यःत्यः दुगु जुयाच्वन यक्व न्ह्यवंनिसें । कलाःम्ह तसकं बांलाःम्ह, हिसि दुम्ह जूगुलिं मेम्ह मिजं नं मत्वःतूगु जुयाच्वन । यःत्यः झन् झन् क्वातुया वनाच्वन । व मेम्ह मिजं न्ह्याथें यानाः जूसां सुलाः सुलाः वयेगु यानाच्वन, वनेगु यानाच्वन । छन्हु भाःतम्हेसिय छगू ज्या दुगुलिं न्हिछिया निंतिं पिहां वनेमाःगु जुयाबिल । नतुसुतु मदुसां भाःतम्हं ‘का थौं जिगु ज्या छगू दु, पिहां वना वये । बहनी भचा लिबायेफु, बालाक छेँय् स्वयाच्वं’ धकाः कलाःयात धयाः पिहां वनाछ्वत । अले छु मानि, भाःतम्ह पिहां वनेधुंकाः उपिं निम्हं खुल्ला रुपं खँ ब्याकाच्वन कि ‘स्व यज्जु, थुकथं छगू हे थासय् अथे मछिंक गुलि च्वनाच्वनेगु ? झी निम्हं चब्बुक बिसिउँ वनेदुसा गुलि जिउ, मखुला’ मिजंम्हं धाल । लिसलय् मिसां धाल, ‘ख ला खः, तर छु याये, जि जक मन च्वंगु खः ला । जि नं ला थथे हे नुगलय् वायेका च्वंच्वना । गथे याःसा, गुकथं याःसा थनं त्वःताः मेथाय् छलिसे वने दुसा जिउ धयागु मतिइ वयाच्वनी । बरु याकनं हे वने दुसा जिउ । धा रे छकः, छुं उपाय मदुला ?’ मिजंम्ह धाल, ‘जिके आः उपाय धयागु छु हे दइ धकाः, बरु उपाय छं हे जक लुइके फइ का । अय्क छकः बिचाः यानाः स्व रे ।’मिजंया खँ हे पूवने मलाःनि मिसा दथुइ खँ त्वाःल्हासें धाल, ‘उपाय ला छगू जिके दु ।’मिजंम्ह उपाय न्यनेत हथाय् चाल । मिसां न्हिलाख्वाः तयाः कनायंकल, ‘व जिमि भाःत तान्त्रिक विद्याय् तसकं जाः । वं थःगु तन्त्र बलं धाःधाःगु रुप कायेफु । धुँ सा धुँ, किसि सा किसि, सल, मृगु, चिताधुँ फुक्क फुक्कं । आः मौका वयाच्वंगु दु कि वयात ह्ययेकाः हाउभाउ यानाः जितः फलानाम्ह पशु छक्वः जुया क्यँ, धिस्काम्ह पशु छक जुयाक्यँ धकाः धायेगु । अले व खुसि जुयाः न्हिलाः न्हिलाः धाःधाःगु जुयाः क्यनी । अले ला छु मानि, वयात जःगु हतियारं पालाः खत्तम यायेगु, अले झी निम्हं तापाक बिसिउँ वनेगु ।’ थुकथं मिसां थःगु क्वह्यंगु, निकृष्टगु, घृणात्मक उपाय कन । वयागु थ्व खँ न्यनाः मिजंम्ह नं लय्ताल, अले मिसायात उगु ज्या गुबलय् क्वचायेकेगु धकाः न्यन । मिसां धाल, ‘आः कन्हय् शनिवाः कडागु दिन । छं खुकुरी छपु जःगु व बल्लाःगु प्वाला प्वाला थिइगु हया ति । कन्हय् बहनी छ थ्व हे पर्दाया लिउने छुं मखु थें खुकुरी ज्वनाः च्वनाच्वं । जिं वयात तीजक, नाइसे च्वंक ह्ययेकाः नके त्वंके सिधयेकाः यिजतः व छक्व जुयाः क्यं, थ्व छकः जुयाः क्यं धकाः अनुनय विनय याये । वं नाँइ धायेफइमखु । अले वं जिं धाःगु पशुतय् रुप काकां क्यनी । अले जिं दकलय् लिपा छकः भ्याय्चाया रुप स्वये मास्ति वल धकाः धाये । वं भ्याय्चाया रुप काइ । छंत जिं इशारा बी, इशारा कथं छ वयाः उखें थुखें गनं मस्वसे वयेसातं वयात चदंक पालाबिउ । व सदांया निंतिं बिदा काइ, अले झी निम्हं नं सदांया निंतिं छथाय् वनाः याउँक, तिपू जीवन हं वने मजिउ ला ?’मिजंम्हं थ्व न्ह्यसःया लिसः ला मबिउ, तर मुसुमुसु न्हिलां मौन समर्थन बिल । कन्हय्कुन्हु सुथय् जुल । कलाःम्ह न्हापा न्हापा थें न्हिलाख्वाः ज्यासें भाःतम्हेसित सनां याकेत क्वाःलः दायेकाः हयाबिल । सनां यात । सुथसिया ज्यःनां नं साक्क भिंक्क ज्वरे यात, निम्हं च्वनाः ज्यःना यात । न्हिनय् जुल । न्हिनसिया तुच्चा नं नापं यात । बहनी नं जुल । बहनीसिया बेली नं साक्कभिंक, मेमबलय् स्वयां नं बांलाक ज्वरे यात । निम्हतिपुलिं नापं च्वनाः वं वया वं वया ख्वाः स्वस्वं बेलियात । मानौं थौं उमिथाय् छेँय् मोहनिसिया स्याक्वत्याक्व भ्वय् न्याः । बेलि यायां भाःतम्हेसिनं धाल, ‘थौंया दिन जितः सुथंनिसें न्ह्यइपु तायाच्वंगु दु । थौं छंगु ख्वाः सुथंनिसें हे पुन्हिसिया तिमिला थें चकनाच्वंगु खनाः थःयात थम्हं भाग्यमानि तायेकाच्वना । थौं जि छ खनाः तसकं तसकं हे लय्ताया च्वना । थौं थेंज्याःगु दिन सदां सदां स्वये दयेमा धकाः भगवानयाके आशिका यानाच्वना ।’ निर्दयी धोखेबाजया रुपय् प्रकट जुयाच्वंम्ह थः कलाःयात म्हसिइके मफुम्ह वं थुकथं माया, सद्भावं खँ ल्हानाच्वन । पापीस्तया रुप कयाच्वंम्ह कलाःम्हं छुं मखु थें च्वंक नाइसे च्वंगु सलं धाल, ‘बेलि छकः यानाच्वनादीम्हेस्या नं गुलि जक ताःहाकःगु बयान यानाच्वनादीगु । याकनं बेलि सिधयेकादिसँ रे । खँ छगू बांलाःगु ल्हाये मानि धयां ।’खँ ल्हाल्हां निम्हतिपूया बेलि क्वचाल । बेलि क्वचायेवं निम्हतिपुलिं द्यनेगु क्वथाय् वनाछ्वत । क्वथाय् वने न्ह्यः हे कलाःम्हेसिनं मेम्ह मिजंयात उमिगु योजना कथं माःगु ज्वलं ज्वंकाः सुचुका तयेधुंकूगु जुल ।क्वथाय् दुहां वनाः छुं ई क्वमचाःनि कलाःम्हेसिनं धाल, ‘थुखे छकः स्वयादिसँ रे, जिं छगू खँ बिन्ति याये मास्ति वल ।’‘छु खँ ? धारे उलि नं न्यनाच्वने माःगु ला ?’ भाःतम्हं न्यन । कलाःम्हेसिनं धाल, ‘मखुऽऽ, छि छम्ह जाःम्ह तान्त्रिक । छिगु तन्त्रया बलं छिं धइधइगु पशुपंक्षीया रुप कायेफु नं धयादी, थ्व खँ धाथें खः ला ? खःसा थौं थ्व पुन्हिसिया सिचुगु तिमिलाया जलय् च्वनाः छिं पशुपंक्षीतय्गु रुप काःगु स्वयेगु जिगु तःधंगु मनसुवा जुयाच्वन । म्हाः छता धयादीमते न्हिं ।’कलाःम्हेसिगु थ्व इनाप न्यनाः ‘जिउ जिउ का, थौं छन्त जिं सारा पशुपंक्षी रुप गये च्वं धकाः क्यनेगु जुल । तर छता खँ ल्वःमंके मजिउ नि । व छु धकाः धाःसां जिं छन्त मन्त्रं पुयाः छम्हू जाकि बी, गबले गबले जिं पशुतय्गु रुप काइ । उबले छं स्वये गातकि हे जाकि निगः कयाः जितः कयेका बिउ । जाकिं कयेकेवं हे जि हाकनं मनूया रुपय् हिलावइ । हाकनं मेम्ह पशुया रुप काये । स्वये गायेवं जाकि निगलं कयेकाबिउ । हाकनं जि मनू जुयावइ । छ ग्याये छतामते । मग्यासे जितः जाकिं कयेकायंकी ।’ कलाःम्हं ‘जिउ, देय्, छिं छुं चिउताः कयादीम्वाः, जिं मग्यासे जाकिं कयेकाः बी’ धाल । उमि द्यनेगु क्वथा लिक्क चकंगु कःसि दुगु जुयाच्वन । व हे कःसिइ वन, अले निम्हं फ्यतुत । अले भाःतम्हं न्यन, ‘का धा दकलय् न्हापां छुकिया रुप कयाः क्यने छंत ?’ कलाःम्हं धाल, ‘जितः धुँ रुप स्वये मास्ति वयाच्वन । धुँ छकः जुयाः क्यनादिसँ ।’ भाःतम्हं कलाःम्हेसित तन्त्रमन्त्रं झारे यानाः जाकि छम्हू बियाः धुँ जुयाः क्यन । स्वये गायेवं कलाःम्हं थःत बियातःगु जाकि निगःचा कयाः कयेकाबिल । जाकिं कयेके साथं धुँ जुयाच्वंम्ह वया भाःत मनूया रुपय् परिणत जुल । ‘आः छु जुयाः क्यनेगु का धा’ भाःतम्हं न्यन । ‘आः जितः चिताधुँ जुयाःक्यनादिसँ’ कलाःम्हं धाल । थथे हे यानाः भाःतम्हं चिताधुँ लिसें थीथी रुप कयाः क्यन । कलाःम्हं स्वये गातकि जाकिं कयेकाः मनूया रुप कायेके बियाच्वन । थीथी जीवजन्तुया रुप स्वयेधुंकाः कलाःम्हं धाल, ‘छिं जितः जिं धाःधाःगु पशुतय् रुप क्यनादिल । गुलि न्ह्यइपुसे च्वन, गुलि आनन्द जुल, मानौं जंगलय् हे चाःहिलाः धुँ, भालु स्वया वयाथें जुल । आः जितः छता हे जक स्वयेगु इच्छा दनि । आः जितः हिसिचा दुम्ह भ्याय्चा छकः जुयाः क्यनादिसँ ।’कलाःलिसे न्हापा तसकं माया मतिना ब्याकाः वयाच्वंम्ह भाःतम्हं कलाः प्रति अविश्वास याइगु ला खँ हे मजुल । कलाःया खुसिइ न्हिला वयाच्वंम्ह भाःतम्हं न्हापाया खँ लुमंकाः न्हिन्हिउँ तुरुन्त हे कलाःम्हं धाःथें तुइसे, यचुसे च्वंम्ह हिसिचा दुम्ह नच्चाम्ह भ्याय्चाया रुप कयाबिल । भ्याय्चाया रुप कयाः ला क्यन, तर कलाःम्हं थ्व पालय् बांलाक स्व हे मस्वः, जाकिं नं कयेकामबिउ । भ्याय्चाया रुप कयाच्वंम्ह भाःतम्हं थः मिसां जाकिं कयेकी ला धकाः स्वयाच्वन । कलाःम्हं जाकिं कयेका हे मबिउ । गबाय्त नि गबाय्त भ्याय्चा जुयाच्वंम्ह भाःतम्हेसित आय्बुइ धुंकल । कलाःम्हेस्यां जाकिं कयेका बिउगु मखु । परपुरुषया जालय् लानाच्वंम्ह अधर्मी, पापी, नुगलय् क्रूरतां जायेकाच्वंम्ह कलाःम्हं थ्व हे मौका खः धइगु मतिइ तयाः वया ल्यव जुया वयाच्वंम्ह मिजंयात इशारा यानाछ्वत । इशारा जुइवं प्वालाप्वाला थीगु, जःगु खुकुरी ज्वनाः व मिजं भ्याय्चिया न्ह्यःने दं वल । परपुरुषया जालय् क्यंम्ह मिसां आदेश बिल, ‘का छु स्वया च्वना ? मौका थ्व हे खः भ्याय्चित छगू हे चोटं निकू यानाछ्व ।’ आदेश बिउगु क्व हे मचाःनि भ्याय्चा निकू कुचा जुइधुंकल । छखे भ्याय्चिया म्हगः फाताफाता पुलाच्वन, मेखे भ्याय्चिया छ्यं कःसिम्वः हे पुइक तिंन्हुयाः क्वसं प्यकालँया दथुइ दुवातय् भ्याय् भ्याय् हालाः कुुतुंवन । गबाय्त नि गबाय्त हाला हे च्वन । शायद वं थः कलाःयात ग्वाहालिया निंतिं सःताच्वंगु जुइ । कलाःया मतिनां झूचाःम्ह भाःतम्हं भ्याचिया भासं कलाःयात सःतु सःतुं प्राण त्याग यात । व भ्याय्चां व हे प्यकालँया दथुइ दुवातय् सिद्ध प्राप्त यात । धाथें व द्यः जुल । व हे द्यः भ्याचाःद्यःया नामं प्रख्यात जुल । व हे द्यःया नामं व थाय् नं भ्याय्चाद्यः त्वाः कथं प्रख्यात जुल ।  "
https://nepalbhasatimes.com/25852,साहित्य,  ,विराट गुथिया नायः जुयाबलय्,"लोकेन्द्र वज्राचार्य                                                          नेपाल संबत् ११३९ कौलाथ्व द्वादशी कुन्हु विराट गुथिया न्यय्च्याक्वःगु सम्मेलन जुइगु दु । नेपाःया साहित्यिक संस्थात मध्ये ५८ दँ तक्क त्वाःमदयेक न्ह्याना च्वंगु ज्वःमदुगु ऐतिहासिक साहित्यिक संस्था धकाः विराटयात मधासें मगाः । सरकारया हुन्डि नयाः नं निरन्तर न्ह्याये मफुगु संघसंस्था दथुइ सरकारी आर्थिक ग्वहालिया कल्पना ला छु तत्कालिन निरंकुश सरकारया मिखाया धू जुयाः नंं थौं तकं निरन्तर पलाः छिनावयेगु धइगु म्होति खँ मखु । थ्व धयागु जनताया निर्णायक व च्वछाय्बहगु ग्वाहालिया दसि खः । थ्व विराट गुथिया गौरवशाली पक्ष खः । थ्यंमथ्यं खुगू दशकया इलय् थीथी राजनीतिक लकस व उतारचढावया हाथ्या सामना याना वयाच्वंगु नेपालभाषाया छगूयां छगू साहित्यिक संस्थाया नां कायेमाल धाःसा विराट गुथि हे जक जुइ । थुकथं अनुकूल÷प्रतिकूल परिस्थितिइ नं जनपक्षीय साहित्य, अले नेवाः पहिचानया लक्षित आज्जु पुवंकेगुलिइ अमूल्य भूमिका निर्वाह याना वयाच्वंगु थज्याःगुु साहित्यिक संस्था विराट गुथिया विधानकथं ने.सं.१११५ गुंंलागा १३ (२०५२ भाद्र १२ गते) जूगु स्वक्वःगु तःमुँज्यां नायः जुया नेतृत्वया भूभिका निर्वाह यायेगु अभिभारा जित बिल । जीवनया इतिहासय् सुखद क्षणया अनुभुति महसुस जुल । लःल्हाना बिउगु जिम्मेवारी पूवंके फइ ला मफइ ला धयागु चिन्ता नं ब्वलन । हिउपाःया निंतिं निरन्तर पलाः छिनावयाच्वंपिं आन्दोलनया स्रष्टातय् मंकाः संस्था खः विराट । थः स्वयं आन्दोलित जुयाः संघर्ष यानाः राजनैतिक परिवर्तन प्राप्त यायेत थःगु भाषाया माध्यमं राजनैतिक चेतनाया बिगुल पुयाः समाजय् परिवर्तनकारी चेतना निर्माणया आधार खः – विराट । नेपालभाषा साहित्यया दथुलं अत्यन्त महत्वपूर्ण योगदान यानाः वयाच्वंगु संस्था खः— विराट । थुकिया साख ल्यंका तये फइ–मफइया चिन्ता जक मखु तत्काल स्वीनिक्वःगु सम्मेलनया तयारीया जिम्मेवारी पूवंकेगु हाथ्या नं वल । ज्यासना पुचःया पासापिनि पहल व सक्रिय भुमिकां साकोथाया पासापिं पाखें स्वीनिगूगु सम्मेलन लाय्कुलि यायेगु क्वछिना कथं ग्वसाःखलः नीस्वनेगु ज्या जुल । स्वीनिक्वःगु सम्मेलनया तयारीया ग्वसाःखलः व मू समितिया पासापिनि जोश व जाँगरं सक्रियतापूर्वक ज्या न्ह्यात । सम्मेलनया निंतिं दबू दयेकेत डेक्स–बेञ्च सतिक कायेगु कुतः जुल । उकी ग्वाहालिया बचं नं प्राप्त जुल । तर सम्मेलनया न्ह्यःने बचंकथं ग्वहालि मजुल । जिपिं ज्यः जुल । गुथिया नायः जुयाः दकलय् न्हापां खायुगु सवाः थुगु घटनां फ्ययेकल । थथे जूसां जिंपिं छतिं हे हत्तोत्साही मजुसे थप उर्जा प्राप्त जूगु महसूस याना ज्यासना पूचःया छ्याञ्जे भाजु महेन्द्रगोपाल कर्माचार्यजुया थःगु सूर्योदय स्कूलं तापाकं निसे जूसां डेक्सबेञ्च व दुजः भाजु रोशन वज्राचार्यजुया पसलं माक्वः भिनिष्टा हयाः दबु धःस्वाकागु जुल । ग्वसाः खलःया पासापिनिगु जोश जाँगरपाखें स्वीनिक्वःगु सम्मेलन न्ह्यानावंगु झ्वलय् छम्ह साहित्यकार भाजुया प्रस्तुत रचनायात कयाः विवाद सिर्जना यानाः सम्मेलन हे दिकेगु प्रयासय् ग्वसाः खलः न्ह्यचिल । दबू थुना बिइगुतकं धम्की फये माल । सम्मेलनया झ्वलय् वाधा–व्यवधानया समस्या थुलिजक मखु साँस्कृतिक ब्वज्याय् प्रस्तुत यायेत झापिं प्याखंम्वः केहेँ मय्जुपिन्त आवारा प्रवृत्तियापिं छुं ल्याय्म्हतय्सं दुव्र्यवहारया प्रयास नं जुल । थथेहे पुलांगु संस्कारया मनोवृतियुक्त छपुचः पासापिं पाखें सम्मेलन याके मबिगु, गुथियात बदनाम याना तहस नहस यायेत साँस्कृतिक ब्वज्याय् संगीत प्रस्तुत यायेत झाःम्ह छम्ह संगीतज्ञ पासा दलित जातियाम्ह धकाः बहाः दुने दुकाके मबिगु कुतः नं जुल । थःगु लक्षित आज्जु पूवंकेगु समाज राष्ट्रया उन्नतिया नितिं पलाः छिनावनेगु लपुँइ पंग, व्यवधान समस्याया चुनौति विराट गुथिया इतिहासया पानाय् वइगु स्वाभाविक प्रकृया खः । थज्यागु कुतःलं जिपिं छतिं हे विचलित मजुया ।बागमति खुसिइ लः यक्व बाःवने धुंकल । थौया युगय् पुलांगु परम्परागत सोच, संरचना अले संस्कारयुक्त जुयाः विराट गुथि न्ह्याः वनेगु यात्रा तालय् लाई मखु । खय्त ला थौं तक गुथिं निर्वाह याना वयाच्वंगु मर्यादित व जिम्मेवार निनमकायात सकसिया पाखें सराहना जूसां तविनं ई लिसे ल्वय्क प्रस्तुत जुया दीर्घकालीन योजना, रणनीतिक ज्याझ्वः थःके दुगु स्रोतसाधन, शक्तियात अधिकतम प्रयोग यानाः लिपाया पिंढींतय्त अःपुक न्ह्यःने वने फइगु लकस सिर्जना याना वने माःगु घडी खः । आः लोकतान्त्रिक यात्राय् गुथि गथे यानाः दिगो यायेगु सोचया आवश्यकता महशुस याये माःगु अत्यन्त जरुरी जुल । यदि वहे पुलांगु परम्परा, संस्कार कथं हे वनेमाःगु खःसा ल्हाःतुति चिनाः ब्वाँय् वनेगु प्रतिस्पर्धाया भरं गुथिया विकास व उन्नति सम्भव मखना । जि गुथिया नायः जुया विगतया स्वीनिक्वःगु सम्मेलनया अनुभवं थ्व हे थुइका । थ्व हे मनन यानाः विराट गुथिया दकलय् तःधंगु शतिm धयागु थुकिया साखयात संरक्षण याना तयेमाःगु आवश्यकतायात वाःचायेका जिमिसं गुथिनाप स्वापु दुपिं हनेबःहपिं शुभचिन्तक, संस्थापक, साहित्यकारपिंके सल्लाह साहुति यानाः ने.सं. १११६या स्वीस्वक्वःगु सम्मेलन अरनिको सभा भवन दुने झःझः धायेक हनागु जुल । अरनिको सभा भवनय् सम्मेलन यानाःनं ‘बैगलय् सीमित याना गुथियात बिसर्जन याइन’ धयागु तकं आरोप फयेमाल ।खँ अथे मखु – सभा भवन दुने यायेवं जक गुथिया साख म्हो जुइगु धैगु पुलांगु सोच विचार संस्कारयात त्याग याये मफुत धाःसा अथवा थज्याःगु धारणा दयांतुं च्वन धासा गुथि दीर्घायु जुइ मखु, गुथिया निंतिं दुर्भाग्य जुइ । उकिं चकंगु खुला थासय् मयानागुया कारण साहित्यिक लकसया समस्या, साधन स्रोत व जनशक्तिया अभाव जक मखु गुथिया संरचनागत ठोस सुधारया अपरिहार्यतायात वाःचायका सभा भवन दुने याये माःगु खः । थुकियात अन्यथा कयाः आरोप फये माःगुलि नुगः थुं दीत । विराट गुथिया नायः जुयाः गुथिया विधान कथं स्वीस्वगूगु सम्मेलनतक जक यायेगु कार्यकाल खःसां स्वीप्यक्वःगु व स्वीन्याक्वःगु सम्मेलन नं थःगु दायित्व स्वयां पिने वना वाध्यताबस पूवंकेगु ज्या यायेमागु अवस्थातकं ब्वलन । विधानयात हाचां गायाः वनेमाःगु वाध्यता सिर्जना छाय् जुल ? स्वीस्वक्वःगु सम्मेलन जुइधुंका विधानकथं पटक पटक साधारण सभा व अधिवेशन ब्वनाः नं माःकथं गणपूरक संख्याया म्होतिं ई फुुतनं जिगु पदावधीनापं मू समितिया विकल्प तयार मजुल । अथे जुयाः गुथियात निरन्तर दीर्घ जीवनया नितिं गुथिया वर्तमान अवस्थायात कया साधारण दुजःतय् दथुइ सहलह ब्याकेत ने.सं. १११९ दिल्लागा दुतिया खुन्हु जिगु हे अध्यक्षाय्, भाजु महेन्द्रगोपाल कर्माचार्य, प्रदिप शाक्य, महेन्द्र कायस्थ, श्यामभक्त बाटी दुथ्यागु विशेष आयोग गठन याये माःगु विशेष परिस्थिति ब्वलन । आरोप फय् माःगु थुलि जक मखु । जि नायः जुयाच्वनागु इलय् माइन्यूटिङ्ग जू वामजु धैगु अध्ययन हे मयासे मेगु माइन्यूटिङ्गसमेत यानाः विसर्जन यात । आः विराट गुथि दइमखुत, सम्मेलन मजुइगु जुल धकाः क्वखं न्हाय्पं यंकल धकाः क्वःया लिउलिउ ब्बाँय् वना जूगु नं स्वयेमाल । राजनीतिक दृष्टिकोणं स्वयाः जिगु नायः कालयात असक्षम, अपरिपक्वया लाञ्छना यानाः बदनाम यायेगु कुतः नं जुल । पटक पटक साधारण सभा व अधिवेशन असफल जूगुया हुनि धाथें धायेमाल धाःसा २०४६ सालया प्रजातन्त्र प्राप्त लिपा राजनीतिक दलत खुल्ला धरातलय् अवतरण जुइवं विराट गुथिया दुजःपिं थःथःगु राजनीतिक आस्थाकथं अप्वः ई उखे बिउ वनेवं थ्व समस्या सिर्जना जूगु अनुभव याना । विराट गुथि राजनीतिक दलया भातृ संगठन मखुगु कारणं उपस्थिति अनिवार्य मखयेवं भावनात्मक रुपं जक उपस्थिति जुइगु जुयाः बैठक असफल जूगु जिगु ठहर खः । वास्तवय् २०१७ सालया राजनैतिक परिवर्तन लिपा निरंकुश पंचायती शासन व्यवस्थाया सुरुआत लिपाया असर स्रष्टा व सिर्जनायात जक आघात लाःगु मखु वाक, लेखन, प्रकाशन स्वतन्त्रतायात नियन्त्रणया नापं पार्टी प्रतिबन्ध लिपाया कठीन घडीइ नं भाषाया माध्यमं निरंकुश व्यवस्थाया अन्त्य, जातिय समावेशी व्यवस्था नितिं राजनीतिक पार्टीतय्सं निर्वाह याइगु भूमिका छुं हदतक साहित्यिक संस्था खयां नं थःत सक्रिय जूगु ऐतिहासिक संस्थाय् नायः जुयाः छुं भतिजा जक छाय् मजुइमा, ज्या याये खंगु गौरव तायेका । जि विराट गुथिया नायः जुयागुया इलय् वाधा, व्यवधान, आरोप प्रत्यारोप, मछिंगु मनिंगु घटनात नुगः दुने गुनुगुनु न्वगुया थ्व प्रस्फुतित अभिव्यक्ति जक खः । अथे नं विराट गुथिया नायःया भार क्वबिइ थाकुसां गौरान्वित नं जुयागु जुल । दकलय् लिपा न्यय्च्याक्वःगु विराट सम्मेलन सफल जुइमा, ताःई तक निरन्तरता दयेमाः धकाः भिंतुना ।  "
https://nepalbhasatimes.com/24927,साहित्य,  ,ममःचा पुराण,"सुनानं छितः ‘ह्याकुला स्याये यः’ कि ‘ममःचा स्याये यः’ धकाः न्यंसा छिं छु लिसःबिइ ! व जिं जक मखु नब्बे प्रतिशत मनूतय्सं हाम्वःग्वःछि हे मपाक पक्का नं धाइ ! मधाइगु नं गथे ! स्व ले छिगु म्हुतुइ ई बुयाः वःगु ममःचा नां कायेवं ।                                                         भमचा थें मछाले म्वाः,धाइगु नापं दु पाउँ खनेवं म्हुतुइ ई बुया मवलकि व मनू लाखे हाइचट जुइगु अप्वः माली मखुत हँ ! हऽ…..अथे हे ममःचा बास वलकि प्वाः खस्खस् मवःपिं नेपाःमित हे मखु हँ ! खः मखु व ला ममःचा न्ह्यःने तयाः स्वये मानि का ! अथे ला ममःचाया इतिहास पुइकाः स्वःसा गुलिखे शाकाहारीतय्त ममःचां मांसाहारी याःगु दु । सु ब्रम्हु, सु मारवाडी नामूद से नामूद शाकाहारीत नं ममःचिया न्ह्यःने थ्यनेवं थः पराजित जूगु महसुस याइ । मेनका खनेवं विश्वामित्रया तपस्या भंंग जूथें ममःचिया बासं लठ्ठ जुयाः कथुं कुहांवंगु होस हे दइमखु । थ्व ममःचिके बशीकरण यायेगु शक्ति दुगु धाये ला वा ममःचिया भक्ति जूगु धाये ! थ्व छुं हे मधासे धाये— ममःचा अजाःगु नसा खः गुगु सकसियां यः । छम्ह पासा ला येँय् वइगु धयागु हे ममःचा लुमंकाः हँ ! थ्व हे ममःचायागु निंतिं त्वहः मदु त्वहः दयेकाः काज यानाः येँय् वयेगु हँ ! नत्र व न्हाय्प्वाः तिना जुइमाःथाय् म्वाय् नं वये मखु हँ ! अथे हे मेम्ह पासा छम्ह दु, ला मयः ममःचिया खोला जक नयेयः– ला भ्याःगु । थ्व जुल ख्यँेया म्हासुगु मयः, तुइगु यः धाःथें जाःगु खँ । वय्कः पासां न्ह्याबलें ममःचा नये मालकि जितःपासा ब्वनायंकिगु । पासां ममःचाया खोला तुइकाः नइ, जिं ला जक नयेगु । छम्ह ब्रम्हु पासा दु, वय्कःया ममःचा नये मालकि जिथाय् अफिसय् वइगु अले ममःचा अर्डर याके बिइगु ! खँ छु धाःसा वय्कः पासा ममःचा नं नयेमाःम्ह,जात वनी धकाः नं ग्याःम्ह । उकिं वं सकसिया न्ह्यःने मतलब होटलय् वनाः ममःचा नः मवं । ममःचिया जक खँ ल्हायेसा गुलि खँ ल्हाये ! मनूतय्सं सुथन्हापां च्याया पलेसा महाबौद्धय् ममःचा नः वयाच्वनीगु । च्या दायेकेत दुरु हइ मखुनि ममःचा सलंसः प्लेट फुइ धुंकी । च्या निगू कप त्वंसां प्वाः दनिमखु ,ममःचा छगू प्लेट नःसा धःकमिंक धक्का तयेदु । च्या स्वयाः ममःचा कतिलासेलिं लखय् ध्यबा क्वफाः जुइ ला ? सुप्रु सुप्रु ममःचा क्वफायेगु त्वःताः । छम्ह पासायात ला थ्व ममःचां यानाः थौं तक कलातं हिस्याना च्वनीगु हँ “गय्च्वं ममःचा धकाः” । खँ छु जुल धाःसा पासाया नकतिनि ब्याहा याःगु जुयाच्वन । ससलय् दुचायेकः वनेबलय् ससलय् पाहाँ याके हःगु नये मजिउ धकाः पासायात सुनां न्हाय्पनय् स्वां पुयातःगु जुयाच्वन । उकिं व पासां ससलय् वने त्ययेकाः ममः निगूू प्लेट स्यानावल थें । हथाय्पथासं नःगुलि स्यथाक्क पुनाः म्हुतुइ थक्वया ला च्वतूगु मचाः हँ पासाया । ससलय् साःसाःगु तयाः पाहाँ याके हल हँ ! फुकसिनं भपियादिसँ, भपियादिसँ ! मछालेम्वाः थःगु हे छेँ जुइधुंसेलि धाःगुलिं गुलि धायेका च्वनेगु छगू निगू ला नयेमालि धकाः ला छकू म्हुतुइ छु तया हँ ! ओ… हो…हो..म्हुतुं ला ला छ्वाराक्क पितछ्वया हल हँ ! गिलासय् च्वंगु लः चुँइ चुँइ त्वंगु खनाः पासा ब्वनाः यंकाम्हेसिनं थात ला धकाः दुगाथिइ धुगु धुगु दाल हँ ! झन लः हे हो हो पुत हँ ! अथे हे भ्वय् नके हल हँ ! भ्वय् नं ई चुरु चुरु वंका मनसें च्वने माल हँ ! भ्वजय् नं छुं हे मनसे च्वनाच्वंगु खनाः गुलि कर यात हँ । अन्तय् ससःअबुम्ह वयाः कर याःवल हँ “भपियादिसँ मछालेमाः धैगु दुला ! न्हाचः नं छुं भपिया मदी, का… भपियादिसँ ! ” ससःअबुम्हेसिनं यक्व हे कर याःगुलिं पासाया म्हुतुं च्वाक्क थथे धाये लात हँ “थन वयेत ममःचा नयावःगुलिं थक्वय् ला च्वतूया छुं हे नये मजिउ छु याये !” पासाया खं ससःअबुम्ह न्हिले फी मफयाः म्हुतु तितिउँ बैगलय् थहां वनाछ्वत हँ ! बैगलय् नं व हे खँ कनाः ला बैगः हे थ्वक्क न्हिउगु सः तायेदुबलय् ला पासाया ख्वाः अन सुचुके थन सुचुके मंत हँ ! उल्सांनिसें कलाःचां जा छकूचा जक कम नःसां ममःचा नयाः ला च्वतुल लाकि छु धकाः हायेकीगु हँ । अथें हे खुसिइ क्वब्वानाः मदुम्ह कमरेड मदन भण्डारीजुं जितः यःगु खाना ममःचा धाइ ला ? ममःचाया क्रेजीत माला स्वःसा मदन भण्डारी जक छु, ग्वाः ग्वाःनेतानिसें कय्तात थ्यंक झ्वःछूवइ का । ममःचा ननं पीगः तक ला सासः हे मफिसे नइपिं दु । ल्हातिइ छगः म्हुतुइ छगः, कथुइ छगः, प्वाथय् थ्यंगु नापं यानाः छकःया प्यंगः ममःचा ला नयेवं लाइनं च्वनी । मेमेगु गाछि नयाः म्हाःल का धायेफु, तर ममःचा धालकि कन्टूरय् दां क्वफायेथें खुत्रु्र खुत्रु्र का ! मेपिं छु स्वये, जि हे स्व ले, नलकि गात धाये मसः । कलाःचां आः ला गात ! गात ! कन्हय् जीवनजल त्वने मायेक छ्यरे जुइ स्वः धाःसां जिगु म्हुतु ममःचा नापं भेरे जुयाच्वनी । जि नं कलाःचित ख्याः बच्छि नी बच्छि यानाः धायेगु ससलय् छु वयेगु ! ससलय् वनेगु स्वयां पसलय् वनाः ममः निगू प्लेट नयाः धक्काः तयेगु हे यः । अय्लाः, चुरोट, ग्वय् ग्वाः थें ममःचा नं नसा हे खःला छु थें जितःला न्हिं छगू प्लेट ला मनसें च्वने मफु धयां । अझ गनं पार्टिइ ममःचा मंतकि…छु धाये प्वाः हे मदंका हुँ…पार्टि हे मखुका हुँ ! ममःचा छु खः, छुचुनय् प्वःचिनातःगु ला ला खः ममःचा । व हे छुचुनय् प्वःचिना तःगु वस्तु थय्भनं प्रख्यात याने पपुलर जुइ धकाः न ममःचिया आबिष्कारं सिउ न जिं हे सिउ । थ्वहे छुचुनय् प्वःचिनातःगु वस्तुं म्हिगः तक होटलय् च्या गिलास सिलीम्ह कान्छां थौं भराय्खाःगु बिल्डिङ्ग धस्वाका कान्छासाहु जुइ धुंकल । न्हापा न्हापा नपसः तया धकाः सुनानं धाइबलय् छुं ज्या यानाः नयेगु आँट मंत जुइ उकिं नपसः तल धाइ । मनूतय्सं क्वह्यंकाः स्वइ । तर थौंकन्हय् ममःचा पसः तया धाइबलय् झीसं याउँक अनुमान याइ “का थ्वं ध्यबा कमे याइगु जुल का ।” ममःचा थुलि पपुलर जूगु वास्तवय् छुचुनय् ला प्वःचिना तःगुलिं खः। डाइरेक्ट ला खने मदइगु जूगुलिं न्ह्याम्हेसिनं थ्वइत याउँक घुतुका छ्वइगु खः । नत्र गाडाय् तयाः, दोकय् तयाः ला हःगु खनीबलय्, कंगय् म्येय्यागु गति खनीबलय् म्हुतुइ मेकथं ई जक बुया मवःसां कुगाः, नयेगु ला छु ! भारतं वःपिं लुँया तिसा दयेकीपिं बंगालीत गुच्चा त्वालय् छेँय् छेँय् क्वथा पतिकं दु । उमिसं न्याया ला बाहेकं मेगु मनः, तर ममःचा धाःसा खूब नइगु । जिं इमिसं न्हिं न्हिं ममःचा न्यानाः नःगु खनाः न्यना— “छिमिसं न्याया लाः बाहेकं मेगु ला नःगु मखं, ममःचा धाःसा खूब नःनि धयाबलय् व बंगालीतय्सं छु धाल सिउ ला ?” “इःतो विश्वकर्मा का प्रसाद आछि ! अमार मालिक बोलेपछि इःप्रसाद न खाबेतो भालो काज न हाबे ।” जि न्हिले फी मफयाः न्हिलाः हरर्र । बंगालीत जि न्हिलागु खनाः ज्यः जुयाः वाताहां च्वनाच्वन । जुइफु गुम्हसितं ममःचा दुगुद्यः, गुम्हसितं भिंद्यः । न्ह्यागु कथं धाःसां, न्ह्यागु कथं काःसां वास्तवय् ममःचा न्हूम्ह भमचा यःथें सकसितं यः । थथे यःगु वस्तु जूगुलिं जिं स्वये ला ममःचित राष्ट्रिय खाना घोषित यायेमाः । अले विदेशी पाहांपिंत रात्रीभोजय् ममःचा नापं टोस्ट प्रस्ताव तयेबलय् विदेशीतय्गु न्ह्यःने झीगु राष्ट्रिय गौरव अप्वः मजुइ ला ? ममःचाया हरर्र बास्नां मजुइगु सम्झौता नं जुयावनी, सन्धि नं जुयावनी, अले अनुदान नं द्यः लय्तालकि वरदान बिउ थें बिउ मवइ ला ! येँ देशय् छ्यासछ्यासति अप्वया वनाच्वंगु धयागु हे लुँया तिसा पसः व ममःचा पसः खः। थुकिं सिइदु तियां तिसा, नयां ममःचा । छगू शोभा खःसा मेगु नभा माने प्वाःदं । थ्व निता दयेवं मेगु छु मानि ! ‘भाग्यमानितय् भूतै कमारो’ धाःथें येँ देशयापिनि नये नं दु, तिये नं दु । आः ला थ्व ममःचा येँय् जक मखु अधिराज्यया मू मू बजारय् तकं हरर्र बास वः । न्ह्याक्व हे बास वःसां मेथाय् येँय् थें कंग बास मवः ! उकिं नं मनूत येँय् हथासं वयेत सनीगु खः । ममःचा तःगू प्रकारया दुसां छुचुनय् ला प्वःचिनातइगु थ्वया बिशेषता खः, थ्वया म्हसीका खः । नये धुनेवं धक्कमिंक धक्का तयेगु थ्वया शोभा खः, मेकथं धायेसा थ्वया धर्म खः । हरर्र वइगु बास्नां म्हुतुइ ई सल्ल बुया वइगु थ्वया प्रभाव खः । गुकिं न्ह्याथें जाःम्ह ल्वगिसां छगःसां नये धकाः ल्हाः न्ह्यचिकी । उकिं सिइदु ह्याकुला स्वयाः ममःचा ययेकीगु सकसिनं । जय ममःचा ।"
https://nepalbhasatimes.com/25617,साहित्य,  ,छम्ह ब्वँमिया दुःख,"नेवाः साहित्यकारतय्सं तसकं नुगः मछिंकाः धाइगु छता खँ दु – नेपालभाषा ब्वनीपिं हे मदयावन । च्वइपिंसं अतिकं दुःख कष्ट फयाः, न्ह्यपु नायेकाः लेख रचनात च्वइ, सफू तयार याइ, तर पिथना बीपिं सुं मदु । थम्हं हे ध्यबाया जोडजाम यानाः सफू पिथनेमाः । थः हे प्रेसय् ब्वाँय् वनेमाः, प्रुफ स्वयेमाः, प्रेसयात इलय् सफू पिथनेत अनेक खुसामद यायेमाः ।                                                         सफू पिकाइपिं साहित्यकारतय्त ध्यबाया मामिलाय् पत्या यायेमजिउ धयागु मान्यता क्वबियातःपिं प्रेस थुवाःयात न्ह्यतुु बैना बीमाःगु बाध्यता मेखेर दु । बल्लतल्ल प्रेसया लुखां सफू पिदने धुंकाः हाकनं मेगु अजिंगरया म्हुतु थें वांखानाच्वनीगु समस्या धयागु सफू मिइगु ज्या खः । सफू मीत नं च्वमि हे ब्वाँय् जुइमाः । सुयातं सफू छगू न्यानाबिउ ले धकाः इनाप याःसां वां चःति पिकयाः सफू न्याइपिं भाषाप्रेमित मदुगु मखु, तर उमिसं सफू न्यायेत न्यंकीगु भाषणं मेगु छपु च्वसु तयार यायेत गानाच्वनी । उमिगु बिचाः न्ह्याब्लें सफू ध्यबा पुलेम्वायेक दःसा जिउ धयागु जुयाच्वनी । अले धया नं च्वनी, ‘हे ऽऽ छंगु सफू नं ध्यबा पुलाः न्याये माःला ?’ मानौं च्वमि भाजुं वयात सफू न्यायेत इनाप याःगु धयागु हे उम्ह मनुखं भाषा ख्यलय् यानाजूगु ज्याया अनादार जुल । भाषिक ख्यलय् यानागु ज्याया सम्मानय् व छगू सफूया सितिकंयाम्ह हकदार जुल ।थ्व जुल छम्ह च्वमिया दुःख । इलय्ब्यलय् चर्चा जुइगु याः । पासापिनि दथुइ साहित्यकार च्वमिपिंसं न्ह्यब्वयेगु यानाच्वंगु । अझ गबलें गबलें ला थ्व खँयात मञ्चय् दनाः भाषणया विषय दयेकेत तकं थुपिं लिमचिउ । तर ब्वँमितय्गु दुःखया खँ सुनां न्ह्यथना बी ले थन ? छुं नं सफूया विमोचन जुल धाःसा थुपिं हे ब्वँमिपिनिगु उपस्थिति मदयेकं मगाः । अझ ज्याझ्वलय् ब्वँमिपिं वया मबिइ धकाः ग्वसा खलकं अनेक चिन्ता कयाच्वनी । सःसिउपिं स्वयां म्हसिउपिंत अज्याःगु ज्याय् ब्वति कायेत इनाप जुयाच्वनी । नेपालभाषाया गतिविधिइ थःत ब्वना–पौ मबिउ, मसःतू व जानकारी मबिउ धकाः चिन्ता कयाच्वनीपिं छथ्वः मनूत नं न्ह्याब्लें दया हे च्वनी । नेपालभाषा साहित्यकारतय्गु छगू विशेषता दयाच्वनी । छम्ह हे च्वमिं विविध विधाय् ल्हाः तयाजुइगु । उम्ह साहित्य च्वइम्ह मनुखं आख्यान विधाय् बाखं, निबन्ध, प्रबन्ध, नाटक फुक्कं च्वयाच्वनी । उकथं हे पद्य विधाय् कविता, गजल, मुक्तक, हाइकु जक मखु खण्ड काब्य वा महाकाब्य तकं च्वयेत न्ह्यचिला च्वंगु दयाच्वनी । तर छगू विडम्वना छु धाःसा च्वमि भाजुं छु विधा धाल व हे विधा खः धकाः ब्वँमितय्सं नाला कायेमालीगु बाध्यता नं दयाच्वनी । छम्ह च्वमिं निबन्ध धकाः न्ह्यब्वःसा उकी निबन्धया भ्याःभचा हे गुण मदुसां समाचार पिदनीबलय् फलाना साहित्यकारया निवन्ध सफू पिदन धकाः वइ । मुक्तक धकाः न्ह्यब्वइगु पद्य न त मुक्तक जुयाच्वनी, न गजल जुयाच्वनी, न कविता हे । च्वमिं छु धाल व हे विधा धकाः ब्वनामिं नाला कायेमालाच्वंगु छगू विडम्वना खः । अझ उम्ह साहित्यकारयाके अमुक विधाय् अमुक सिद्धान्त दुने च्वनाः च्वयेमाः धयागु ज्ञान हे मदुगु खःला धयागु न्ह्यसः तकं गबलें गबलें ब्वलनेगु याः । च्वमि वा साहित्यकारतय्सं छु थुइके माः धाःसा च्वमि स्वयां नं ब्वँमि, पाठक अप्वः सचेत जुयाच्वनी । छम्ह च्वमिं थःत यःगु विधाय् थःगु साहित्य सृजना याइ, सफूया आकार बियाः पितबी, सफू विमोचन याइ । तर अज्याःगु सफूया ब्वँमि वा ज्याझ्वलय् ब्वति काइपिं मनूत च्वमि स्वयां छगू तगिं च्वयेयाम्ह जुयाच्वनी । साहित्यह्यमित हरेक ज्याझ्वलय् ब्वति काइपिं जुयाच्वनीगु कारणं छम्ह साहित्यकारया कृति ब्वनेवं हे वं थःगु नुगलं उगु सफू व विधाया मूल्यांकन यायेधुंकी । साहित्यया अनेक विधा ब्वनाच्वंपिं, चाहे व अज्याःगु विधाया विज्ञ मखुसां सामान्यरुपं विधागत विषयया जानकार जुयाच्वनी । साहित्यकारया कृतियात वं तुरुन्त हे थःगु अन्तरमनं लने धुंकी । छगू लिच्वः पिथने धुंकी । उकिं ब्वँमितय्गु क्षमतायात नं कृतिकारतय्सं म्हो आंकलन यायेगु गल्ति यायेमजिउ । ब्वँमितय्गु नं थःगु हे दुःख दु । साहित्यकारत सफू पिथनेगुनिसें मिइगु तकया समस्या दु थें ब्वँमित नं गन छु गज्याःगु ज्याझ्वलय् ब्वति कायेगु धयागु दुविधा दुने थःगु निर्णय यायेमालाच्वनी । उकिसनं नेपालभाषाया ख्यलय् छगू हे इलय् तःगू ज्याझ्वः ल्वानाच्वनीगु कारणं ब्वति काइपिं भाषिकह्यःमितय्सं विवेकपूर्ण निर्णय यायेत वाध्य जुयाच्वनी । थुकिया आधार यक्व दयेफु – गथे सफूया च्वमि सु खः ? ज्याझ्वःया ग्वसाःखलः सु खः ? सफूया विधा छु खः ? थाय् गन ? सितिकं सफू इनेगु हैसियतया च्वमि खः कि मखु, सफू न्यायेमाल धाःसा गज्याःगु त्वहः तयेगु अले दकलय् प्रभावित याइगु खँ – ज्याझ्वलय् तुच्चाया व्यवस्था गज्याःगु जुइ ? वास्तवय् थौंकन्हय्या ज्याझ्वलय् ब्वति काइपिं वा ब्वँमि तसकं क्षमतावान जुइमाःगु आवश्यकता नं जुया वयेधुंकूगु दु । थुकिया कारण च्वमि वा प्रकाशकं छु नं सफूया विमोचन ज्याझ्वलय् ब्वन धाःसा उम्ह मनुखं सफू न्याये हे माः धयागु मान्यता कयाच्वनी । उकिं हे नं सफू न्याइपिं मनूतय्त ल्ययाः ल्ययाः ज्याझ्वःया ब्वना पौ छ्वइपिं मनूत नं मदुगु मखु । छथ्वः मनूत दु – न्ह्यागु विधाया सफू हे छाय् मजुइमा, न्ह्याक्व हे महत्वपूर्ण सफू छाय् मजुइमा उमिगु ध्यान सफूया स्वयां अन व्यवस्था यानातःगु ‘तुच्चा’ मू आकर्षण जुयाच्वनी । उकिं सामान्य थासय् ज्याझ्वः ग्वसाः जुइगु स्वयां ततःधंगु होटल व पार्टी पालेसया ज्याझ्वलय् ब्वति काइपिं मनूतय् ल्याः अप्वः दयाच्वनी । च्वमि वा पिकाकः भ्रमय् लानाच्वनी, ‘अहो ऽऽ जिगु सफूयात÷जितः सम्मान याइपिनिगु ल्याः ला यक्व हे दनि खनि ।’ विचरां छु वाःचायेके मफु धाःसा मनूतय्गु अप्वः उपस्थिति अन च्वमिया सम्मानय् मखु, ‘तुच्चा’या कारणं खः । छथ्वः मनूतय्सं अज्याःगु ‘तुच्चा’ ज्याझ्वलय् च्वमिनाप सेल्फी कायेगु वा फोटो कयाः फेसबुकय् पोष्ट यायेगु नं ल्वःमंकी मखु । थथे धायेमाःगुया कारण सफूया विक्री जूगु ल्याखं सिइके फइ । न्ह्यागु थासय् सफू विमोचन याःसां सफू न्याइपिनिगु ल्याः उलि हे जक जुयाच्वनी, तःधंगु थासय् ज्याझ्वः जुल धायेवं अप्वः ल्याखय् सफू चूगु ल्याः मदुनि । सफू विमोचनय् ब्वति काइपिं ब्वँमितय्गु मन दोधार जुइगु छगू विषय स्वयम पिदंगु सफू हे नं जुयाच्वनी । पिदंगु सफूया मू स्वल धाःसा म्ये वांन्यायेमाःगु स्थिति थ्यनाच्वनी । सफू च्वमि वा प्रकाशकया नीति नं अथे हे जुयाच्वनी कि पिदंगु सफू मध्ये चकंछि जक मी फत धाःसां उकिं तूगु खर्च सायेके फइ । सफू न्याइपिनिगु ल्याः सीमित धयागु सिउ, अले सफू पिदनेवं न्याइपिनिगु मानसिक शोषण यानाः सफूया मू न्ह्याक्वं तयेगु थुमिगु ज्या जुयाच्वनी । ब्वँमिं सफूया मू स्वयाः म्ये वांन्यानाच्वनी, सफू पुइकाः स्वयेधुंकाः सफू न्यायेमाःगु खःकि मखु धयागु दोधार उबलय् जुइ, गुबलय् सफू दुने न्हापा हे पिदने धुंकूगु च्वसु, लेख मुंकाः सफूया रुप बियातःगु खनी । न्हापा हे थीथी पत्रिकाय् पिदने धुंकूगु, थीथी सभा सम्मेलनय् न्यना तयेधुंकूगु खँ हाकनं सफूकथं पिदन धायेवं न्याये माःगु आवश्यकता गुलि दु ? च्वमिं ला थःगु कृति चिरस्थायी याना तयेत न्हापा पिदने धुंकूगु ज्वलं सफूया रुप बियाः पिथन, तर ब्वँमितय्गु इच्छा च्वमिया न्हू कृति ब्वनेगु, न्यनेगु जुयाच्वनी । साहित्यकार धाःपिनिगु न्हापाया पुलांगु रचना न्यनेगु, ब्वनेगु उमिगु रहर जुयाच्वनीमखु । तर ज्याझ्वलय् ब्वति काये धुंकाः ब्वँमितय्सं थ्व सफू दुनेया रचनात ब्वने धुनागु धकाः सफू मन्यात धाःसा वयात सफू च्वमि, प्रकाशकं छु दृष्टिं स्वयेगु याः धयागु अनुभव ब्वँमितय्के मदुगु मखु । ब्वँमि सचेत व गहन प्रकृतिया जुयाच्वनी । उमिगु न्ह्याथें जाःगु विधाया सफू पितब्वज्याय् नं ब्वति दयाच्वनीगु कारणं उमिगु ज्ञान विधागत सफू च्वइपिनिगु स्वयां अप्वः दयाच्वनी । च्वमिपिंस थःपिनिगु विधाय् दक्षता दु कथं कृति च्वयाः पिथनी, तर ब्वँमि फुक्क विधाया सफू अध्ययन यानातःपिं व अज्याःगु ज्याझ्वलय् ब्वति कयाच्वनीपिं जुइगुलिं उमिगु ज्ञान सामान्यतः अप्वः जुयाच्वनी । मेता खँ, थज्याःगु सफू विमोचनय् ब्वति काइपिंसं फयेमालाच्वंगु कष्ट धयागु अन विमोचन जुइगु सफूया ल्याः खः । थौंकन्हय् सफू प्रकाशकतय्सं थःपिनिगु खर्च म्हो यायेगु अदृष्य तातुनाः छक्वलं हे प्यंगू÷न्यागू सफू विमोचनया ज्याझ्वः न्ह्यब्वइ । थुकिया मेता कारण सफू च्वमि वा पिकाकं नेपालभाषा सफू पिथना ज्याय् थःपिं गुलि सक्षम व जागरुक दु धयागु क्यनेगु नं जुइफु । तर थुकिं ब्वँमितय्त लाकीगु प्रभाव छु खः ? ब्वँमितय्सं न्यागुलिं सफू न्याये माःगुया औचित्य छु ? छखे ला छक्वलं न्यागू÷खुगू सफू पिकाकपाखें न्ह्यथनातःगु मू पुलाः न्यायेत थःगु खल्तिं भाय् ल्हाः कि मल्हाः धयागु दयाच्वनी । मेखेर न्यागू÷खुगू सफू न्यानाः ब्वनेगु गबले ? थौंकन्हय्या इलय् नेपालभाषाया सफूया विमोचन ज्याझ्वः हरेक वालय्, महिनाय् जुयाच्वनीगु सामान्य जुइधुंकूगु दु । छन्हु हे निथाय् स्वथाय् सफू विमोचन जुयाच्वनी । विमोचन हे मजुसें नं सफू पिदनाच्वनी । सफू विमोचन जुल वा पिदन धायेवं ब्वँमितय्सं ब्वन धयागु मान्यता व भ्रमपाखें नं मुक्त जुइ माःगु आवश्यकता दु । पिदंगु सफू दक्व यंकाः दराजय् स्वथनेगु वा खाता तलय् वांछ्वयेगु प्रवृति दुपिं मनूत नं मदुगु मखु । तर वास्तविकरुपं नेपालभाषा साहित्ययात समृद्ध यायेमाः, स्तरिय साहित्य पिदनेमाः धयागु मान्यता क्वबियाच्वंपिं ब्वँमितय्त थज्याःगु कष्टं मुक्त यानाः ‘कल्याण’ यायेमाःगु आवश्यकता दु ।"
https://nepalbhasatimes.com/13989,साहित्य,११३८ कौलागा एकादशी,‘छिपिं भाग्यमानी खः’,"                                                           काशिनाथ टमोट संसार न्यनाच्वंगु नेपाललिपि सफूया हुनिं नेपाललिपिया विशेष ज्ञान दुपिं विदेश वनेमालेयः खनि । खँ चीनया हाङ्चाउ शहरया लिङ्यिन देगलय् दुगु भुजिंम्वः सफू स्वयेत जितः अन सःतूगु खँ थन न्ह्यथनाच्वना । खँ छु जुल धाःसा हाङ्चाउ बौद्ध प्रज्ञा–प्रतिष्ठानं ई. २०१६ अक्टोवर १५–१६ स बौद्ध सूत्रया भाषा व लिपिबारे देशंदेय्या न्हापांगु तःमुँज्या यात । अन भारत पुनाया पुना विश्वविद्यालयया डा. अनिर्वन दास व अमेरिकाया विस्कन्सन विश्वविद्यालयया प्रा. गुद्रुन बुह्नेमान नं ब्वति काः झाल । अन तःमँुज्याय् ब्वति काः वःपिंत अनया अभिलेख–ग्रन्थ थुवाः लिङ्यिन देगःया छ्याञ्जें ताडपत्र सफूया छपौ प्रतिलिपि सकसित इनाः थ्व छु धकाः न्यन । ब्वति काःपिंमध्ये डा. दासं आलेखन व सामान्य अंग्रेजी अनुवाद यानाः बिलधाःसा मय्जु बुह्नेमानं उकिया किपा कयाः छवाः लिपा जितः इमेलं छ्वयाहल । वय्कलं थ्व नेपालय् काशीनाथ तमोटं ब्वनेफु धकाः सिफारिश यात खनि । मय्जु बुह्येमान दँय्दसं निवाःति नेपाः वयाः नेवाः रेखाचित्र सफुती च्वयातःगु नेपाल–भाषा÷लिपि ब्वंझाइ । छ्वयाहःगु लिपौपाखें सीदत — लिङ्यिन ल्हाःसफू ने.सं ५२०या बौद्ध दशकर्म विधि जुयाच्वन । उगु सफू सम्पादन यायेत पाली व संस्कृत भाषाया प्राध्यापक डा. अनिर्वन दासयात बिल । ग्रन्थया किपा च्वय्क्वय् लानाः सम्पादनया झ्वलय् खँझ्वः छुइत समस्या जुल, नापं भुजिंम्वः लिपिया वेशिष्ट्य मथुयाः नं समस्या जुयाच्वन । जिमिसं सफू १०ः४५ ताकय् स्वयेगु शुरू यानाः १२ः३० तिनि क्वचाय्का । न्हापां सफूया क्रम जवय् ल्याःग्वलं व खवय् आखःग्वलं च्वयातःगु मिले याना । आखःल्याः (अक्षरांक)या प्रकाशित ज्वलं जिं यंकागु रूजु याना । उकिं जितः उकिया समीक्षक (रिभ्युअर) नियुक्त यात । पीस्वपौ (४३)या उगु ग्रन्थया न्हय्पौ मदु । सम्पादनया झ्वलय् ग्रन्थया निगू पाठ्य सफू मध्ये न्हापांगु कर्माधिकारबिधान नां छुनातःगु सफू राष्ट्रिय अभिलेखालयय् लगत ३–३८०स दुगु सिल । उकिं न्हापांगु पत्र प्राप्त जुल । व ग्रन्थया डिजिटल प्रतिलिपि कायेत हाङ्चाउ बौद्ध प्रज्ञा–प्रतिष्ठानया निर्देशक वेइ ली, सहायक अनुवादक डा. याङ् सियाओतोङ व डा. अनिर्वन दास १८ मे २०१८ स येँय् झाल । जितः नं नापलात, कन्हय्कुन्हु आशा सफूकुथिइ क्यना, २१ मे महिनाय् राष्ट्रिय अभिलेखालय यंका । सम्पादन जुयाच्वंगु ग्रन्थया लिपि, भाषा समस्याबारे छलफल जुल, मूल सफू स्वयेमाःगु बोध जुल । प्रा. ली सहायक सहित डेक्कन कलेज, पुनाय् दयेकाच्वंगु विशाल संस्कृत शब्दकोश निर्माण प्रक्रिया स्वयेत भारत भ्रमणय् झाःगु खः, अनं यँय् झाःगु खः । बौद्ध प्रज्ञा–प्रतिष्ठान, गुथाय् चीनय् संस्कृत भाषा स्यनेज्या जुयाच्वंगु दु, उगु संस्थां २०१८ अक्टोवर २०–२१स बौद्ध सूत्रया भाषा व लिपि विषय दुने संस्कृत द्विभाषिक कोशय् केन्द्रित यानाः तःमुँज्या याइगु जुल । अबलय् हे मूल ग्रन्थ स्वयेत व मुँज्याय् ब्वति कायेत जितः २२ जुलाइस ब्वनापौ छ्वयाहल । सफू स्वयेत जक अपाय्सकं तापाः थाय् छु वनेगु धकाः जिं नेपालभाषा अभिलेख ग्रन्थय् छ्यलीगु संस्कृत भाषा विषयया मुँज्यापौ च्वयाछ्वया । जि हाङ्चाउ वना १७–२४ अक्टोवर च्वना वया । हाङ्चाउ चीनया ३४गू प्रान्तीय स्तरया प्रशासनिक एकाइमध्ये चेच्याङ प्रान्तया राजधानी खः । थ्व पूर्वी चीनय् पूर्वी चीन सागरनापं दुगु रमणीय स्थल खः । हाङ्चाउ दुने नं लिङ्–यिन (आत्मिक ध्यानस्थल) देगः क्षेत्र तसकं नांजाःगु बौद्ध पर्यटन क्षेत्र खः । जि छन्हु न्ह्यः चान्हय् थ्यंसां ग्रन्थ सम्पादक पुनां कन्हय्कुन्हु जक थ्यंगुलिं कंसकुन्हु अक्टोवर १९स जिमिसं सफू स्वये खन । हनेबहम्ह भिक्षु हुइ याङ (लिङ्यिन देगःया छ्याञ्जे)या उजनं जिपिं सफू तयातःगु छेँय् वना, ताःचा दुम्ह सःतल, सफू हल, सरासर छम्ह मेम्ह श्रामणेरनाप च्वय् मेगु छेँय् वना । व सफूकुथि खनि । छगू टेबलनापं च्वना, सफूकुथिया श्रामणेरं जिमित ग्लोभ बिल, टेबल सफा हे जू, अय्नं उकी कापः लात, ग्रन्थ बक्सा चायेकल, ताडपत्र सफू पिने तल । ग्लोभ पुनाः ताडपत्र पुइके थाकुल, उकिं व लिकया ल्हातिं हे जिमिसं सफू पुइके माल ।जिमिसं सफू १०ः४५ ताकय् स्वयेगु शुरू यानाः १२ः३० तिनि क्वचाय्का । न्हापां सफूया क्रम जवय् ल्याःग्वलं व खवय् आखःग्वलं च्वयातःगु मिले याना । आखःल्याः (अक्षरांक)या प्रकाशित ज्वलं जिं यंकागु रूजु याना । अनंलि डा. दासं आलेखन याःगु नाप पत्रपत्तिकं न्हापांगु व लिपांगु आखःझ्वः ब्वनाः रूजु यात । अनंलि नाप कया — – कं (सिँया गाता) ३२.५×५.५ सेन्टिमिटर – ग्रन्थ ३१.६×५.० सेन्टिमिटर – किनार १.८÷२.० (जवंखवं) सेन्टिमिटर ०.९÷१.० (च्वय्क्वय्) सेन्टिमिटर ग्रन्थय् दथुस्वयां खवय् भचा कम गाताय् तक पुतु ची जीक ह्वः दु । अन जिं चिइगु पुतु छगू ध्यबाय् चिनातःगु खनाः । श्रामणेरयाके न्यना थ्व ध्यबाय् छु च्वयातःगु दु ? वय्कलं जिगु नोटबुकय् च्वयादिल चिनिया लिपिं व रोमन आखलं Jin Qing monarch, 1796–1820 (वादशाह च्याछिङ) । लिपा गुगलं सीदत छिङवशी अन्तिम जुजु (त्यलनदबय थोङ्पाओ) च्याछिङया व मुद्रा खनि । छिङ जुजुपिंसं दथुइ प्वाः दुगु ध्यबा पिकाःगु खनि । सफूया कंया छथाय् ल्याः (१८?) च्वयातःगु खना । शायद व अन दुगु संस्कृत ग्रन्थया ल्याः जुइमाः । मुद्रा तयातःगु ल्याखं उगु सफू उम्ह जुजुया पालय्् (नेसं ९१६–९४०) अन थ्यंगु संकेत यानाच्वंगु दु । उगु ग्रन्थया सूची विवरण फ्रान्सया जर्नल एशियाटिकय् ई. १९३४ (नेसं १०५४)स हे लिपिविज्ञ लुइ फिनोतं पिकाये धुंकूगु दु । जिपिं माःगु ज्या पौने २ घण्टां सिधयेकाः लिहां वया । जीवनय् छगू महत्वपूर्ण ज्या याये खन । लिपा मेमेपिंसं धाल छिपिं भाग्यमानी खः, छिपिं सफूकुथिइ वने खन, पवित्र सफू स्वये, थिये खन !  "
https://nepalbhasatimes.com/25935,साहित्य,  ,स्वीगुक्वःगु नेपालभाषा साहित्य तःमुँज्याय् थीथी ब्यक्तियात सम्मान,"ख्वप – स्वीगुक्वःगु नेपालभाषा साहित्य तःमुँज्या स्थानीय ज्येष्ठ नागरिक १०० दँ दुम्ह गोपसिं बोय्जूं उलेज्या यानादिल । ज्याझ्वलय् हास्य कलाकार धुर्वरत्न हाडा व जनताया डाक्टर अशोकानन्द मिश्रयात मूपाहां नेपाल मजदुर किसान पार्टीया केन्द्रीय अध्यक्ष नारायणमान बिजुक्छेँ रोहितं दोसल्लां न्ययेकाः नगदसहित हनादीगु खः ।                                                         ज्याझ्वलय् मूपाहां रोहितं जनताया सेवा याइपिं भिंपिं मनूतय् सम्मान यायेगु परम्परां मेपिंत नं जनताया सेवा यायेगु प्रेरणा प्राप्त जुइ धयादिल । नेमकिपाया सांसद प्रेम सुवालं चीनया ‘बेल्ट एण्ड रोड इनिसियटिभ’ परियोजनायात अमेरिका नापं पश्चिमा देशं गलत रुपं प्रचार यानाच्वन धासें ‘मिलिनियम च्यालेन्ज कर्पोरेशन’य् नेपाली कांग्रेसं हस्ताक्षार याःगु गलत जुल धयादिल । ख्वप नगरपालिकाया मेयर सुनिल प्रजापतिं ख्वप क्यान्सर अस्पताल ब्यवस्थापनया जिम्मेवारी कयाः ख्वप नगरपालिकां थःगु कर्तब्य प्रस्तुत याःगु खँ कनादिलया उपमेयर रजनी जोशीं नेमकिपाया चुनावी घोषणापत्रकथं हे थःपिसं जनताया सेवा यानाच्वनागु खँ कनादिल । वरिष्ठ अधिवक्ता कृष्णप्रसाद भण्डारीं संघीयताया प्रयोग बांलाक मजू धयादिल । संस्कृतिविद् तेजेश्वरबाबु ग्वंगलं ‘जनता म्वाःसा, भाषा म्वाइ’ धइगु धारणायात हरेक ब्यक्तिं मनन याये फयेकेमाः धयादिल । पुलांम्ह न्या. गौरीबहादुर कार्कीं देशय् इमान्दार, जनताया सेवा याइपिं नेतात मालाच्वंगु खँ कनादिलसा संस्कृतिविद् हरिराम जोशीं धर्म, संस्कृति, भाषा, साहित्य व इतिहासयात ल्यंका तयेत शासन ब्यवस्था व स्थानीय निकायं पहल यायेमाः धयादिल । ज्याझ्वलय् साहित्यकार मोहन दुवाल, डा. सरोज धिताल, कवयित्री इन्दिरा प्रसाई, नरेन्द्र प्रसाईं, सुलोचना मानन्धर, लक्ष्मण राजवंशी, ख्वपया प्रजिअ नारायणप्रसाद भट्ट, राजदास श्रेष्ठ, प्रेमसिं बस्न्यातपिंसं नुगःखँतयादीगु खः । अथेहे हरिहर तिमिल्सिना, टेक राना, अभय श्रेष्ठ, प्रेम के. निडरपिंसं चिनाखँ न्यंकादीगु खःसा सातिकुन्हुया ज्याझ्वलय् दाफा भजन गुरु गोपसिं बोय्जू, खिं गुरु हरिभक्त सुवाल, बासुरीगुरु काजीलाल बोय्जू व दाफा भजनया म्येँ गुरु लक्ष्मीभक्त ब्याञ्जूपिंत मूपाहां रोहितं दोसल्लां न्ययेकाः हनादीगु खः । पाठ जूगु रचनामध्ये च्वखँ विधाय् एल. के. सुन्दर न्हाप, प्रेम के. निडर लिउ व ओम धौभडेलयात विशेष सिरपाः लःल्हाःगु खः । अथेहे चिनाखँ विधाय् केशव तमखू न्हाप, भक्तलक्ष्मी भासिमा लिउ व सुनिता गाईसी लियांलिउ लाःगु खःसा पृथ्वीकुमार प्रजापतियात हःपाः सिरपाः लःल्हाःगु खः । निन्हुयंकं जूगु ज्याझ्वलय निन्हुं हे सांस्कृतिक ब्वज्या नं न्ह्यब्वःगु खः । नेपालभाषा साहित्य तःमुँज्या गुथिपाखें थुकथंया सम्मेलन याना वयाच्वंगु दु ।"
https://nepalbhasatimes.com/25938,साहित्य,  ,न्यय्च्याक्वःगु बिराट नेपालभाषा साहित्य सम्मेलनय् नीम्हेसिया रचना पाठ,"ख्वप – विराट नेपालभाषा साहित्य सम्मेलन गुथि ख्वपया ग्वसालय् तलेजु बैंक्वेटय् न्यय्च्याक्वःगु विराट नेपालभाषा साहित्य सम्मेलन वंगु कौलाथ्व द्वादशिकुन्हु जुल । विराट गुथिया सल्लाहकार डा. योगेन्द्र प्रधानं सम्मेलनया उलेज्या यानादीगु खः ।                                                         ज्याझ्वलय् नवासें वय्कलं नेवाःतय् तजिलजि व भाय् बल्लाःगु व समृद्ध जूगु खनाः छम्ह गिद्दे दृष्टिं स्वइम्ह व्यक्तिया कारणं थनया कला, संस्कृतियात झन् जक स्यंकेगुकथं थन हे राजधानी यानाः थनयासभ्यता, बैभवयात झन् जक हिबाय्चबाय् यानाच्वंगु धयादिल । वय्कलं बृहत नेपाःया कला संस्कृतिं प्रभावित जुयाः हे चीन व तिब्बतं थःपिंथाय् उगु कला संस्कृतिया प्रचार याःगु खँ नं कनादिल । ज्याझ्वलय् नेपाल प्रज्ञा प्रतिष्ठानया प्राज्ञ लक्ष्मी माली, नेपालभाषा एकेदेमिया दांभरि डा. पुष्पराज राजकर्णिकार, प्रदेश ३ या सांसद राजेन्द्रमान श्रेष्ठ, उपन्यासकार मथुरा साय्मि, सिद्धिदास प्रतिष्ठानया नायः नरेन्द्रभक्त हाडा, नेपाल साहित्य मन्दिरया नायः तिलकप्रकाश कायस्थ, नेपालभाषा मंकाः खलः यलया नायः ऋषिप्रसाद श्रेष्ठ, संगीत नाट्य प्रज्ञा प्रतिष्ठानया कुलपति रायनपिं पाहांकथं झाःगु खः । ज्याझ्वलय् नेपालभाषा विषय कयाः स्नातकोत्तर तहय् दकलय् अप्वः ल्याः हयादीम्ह नेपालभाषा केन्द्रीय विभागया राकेश महर्जनयात झिद्वः तकाया ‘विराट सुरत्न सिरपाः’ व एसइइ परीक्षाय् नेपालभाषा विषयय् दकलय् अप्वः ल्याः हयादीम्ह जगत सुन्दर ब्वनेकुथिया सुकुन्दा श्रेष्ठयात ‘नेपालभाषा पदक सिरपाः’ नं लःल्हाःगु खः । अथे हे चिनाखँ धेंधेंबल्लाः कासाय् रुपा शाही न्हाप, निलनकुमार थेच्वमि लिउ व सुयोग्य मानन्धर लियांलिउ जूगु खःसा वय्कःपिंत विराटया नायः महेन्द्रगोपाल कर्माचार्य व सिरपाःया दाता पुष्पलाल तिमिलां सिरपाः लःल्हानादीगु खः । थुकथं हे मदुम्ह हरिदास श्रेष्ठया लुमन्तिइ वय्कःया जहान बसन्ती श्रेष्ठं न्यय्द्वः तका दांया चेक विराटया नायःयात लःल्हानादिल । सम्मेलनय् गोविन्दमान श्रेष्ठ, लक्ष्मी माली, स्नेह साय्मि, नरेश अमात्य, अमीरमैंया रञ्जित, विमलप्रभा वज्राचार्य, शौरभ शाक्य, बसन्त नकःमि, नारद वज्राचार्य, नरेनमान महर्जन, श्याम आशा, लुमन्ति चित्रकार, समाश्री, श्रीराम श्रेष्ठ, ओमकृष्ण श्रेष्ठ, दिलकुमारी डंगोल, रामेश्वर श्रेष्ठ, कविन्द्रलाल प्रधानलिसें खुदँ दुम्ह सजगता मानन्धरं रचना पाठ यानादीगु खःसा रामकृष्ण दुवाल, सत्यनारायण मानन्धर, वीरप्रसाद भन्सारीं म्येँ न्ह्यब्वयादीगु खः । विराटया नायः कर्माचार्यया सभापतित्वय् जूगु साहित्य सम्मेलन दुजः प्रदीपरत्न शाक्य व नविनप्रकाश श्रेष्ठं न्ह्याकादीगु खःसा विराटया न्वकू कृष्णलाल गोजा श्रेष्ठं लसकुस यानादीगु खः । सम्मेलनय् ‘नेवाः जातिया वर्तमान आवश्यकता’यात दुवालाः डा. पुष्पराज राजकर्णिकारं मू न्वचू बियादीगु खः । विराटया ख्वाःपौ ‘ह्याउँबाला’या नीन्हय्गूगु ल्याः नं विमोचन जूगु खः ।"
https://nepalbhasatimes.com/28511,साहित्य,११४० सिल्लाथ्व सप्तमी,अनाथलयं निसें वृद्धाश्रम तक,"हिन्दी चिबाखं : रिचा तिवारी                                                          वृद्धाश्रमं पिहां वःगु न्यागू मिनेट हे मजाःनि, श्यामया मोबाइल न्यात । श्यामयात थः अबुयात कयाः छुं भचा चिन्ता ला जूगु हे खः, तर थः कलातं जिद्दी याःगुलिं श्यामं थौं थः अबुयात वृद्धाश्रमय् त्वःतः वयेमाल । दछि न्ह्यः वया मां मदुसेलिं अबुम्ह तसकं नुगःमछिंका च्वनीम्ह जुयावल । न्हिं न्हिं छुं कि छुं खँय् कचकच जुया हे च्वनीगु। न्ह्यागु खँय् नं अबुयात हे दोष बीगु याइगु । श्याम अफिसया झिघौ ज्या यानाः तसकं न्ययेकाः छेँय् लिहां वइबलय् छेँय् झासु लनेदइ धकाः मती तयाः वइगु खः, तर छेँय् ला वयां न्ह्यः हे मेगु हे लकस जुयाच्वने धुंकी । झिला ति दत जुइ, छँया लकस थथे जुयाच्वंगु। मां मदुगु निला लिपा हे कलाः सरला बायात वृद्धाश्रम तये यंकेमाल धकाः धायेगु यानाहःगु खः । शुरुइ ला श्यामं थ्व खँ अथे फासांफुसुं जुयाच्वनी धकाः च्वंगु खः । तर खँ अथे मजुल । सरलाया न्ह्यःने श्यामं नं छुं यायेमफुत । श्याम थः अबुया सामान दक्व ज्वनावनाः वयात वृद्धाश्रमय् त्वःताः नं लिहां वयेधुंकल । श्यामं छथाय् दिनाः मोबाइल खल्तिं लिकया स्वत । कल वया कलाः सरलायागु हे लानाच्वनं । श्यामं फोन ल्ह्वनाः ‘हल्लो’ धाल । ‘आः गबाय्त च्वनेमानि अन, अन हे च्वने त्यना लाकि छु थौं, अले अँ, छिमि बुराम्ह अबुयात धयाथकि, नखः चखःबलय् नं छेँय् वयाच्वने म्वाः, जिपिं थःपिं वयाः हे नापलाः वये धकाः’ थुलि धयाः सरलां फोन दिकल । फोन दिइवं श्याम अन फहिलाः लिहांवन । भचा जाःबलय् व वृद्धाश्रमय् थ्यने हे धुंकल । वृद्धाश्रमया गुगु क्वथाय् त्वःताथकागु खः, अन क्वथाय् थः अबुयात मखनाः उखेथुखे माल । श्याम थः अबुयात मामां गार्डेनय् थ्यंवन । अनं ततसलं न्हिउगु सः ताये दयाच्वन । न्ह्यःने वनाः स्वःबलय् वया अबु छम्ह बुरालिसे खँ ल्हानाः न्हिलाच्वंगु जुयाच्वन । अबुलिसे च्वनाच्वंम्ह व हे मनू लानाच्वन, गुम्हेसित वं रिशेप्सन काउन्टरय् नापलाःगु खः । श्यामं थ्व खँ थुइके मफयाच्वन कि वया अबुयात व मनुखं गथे म्हसीकल । श्यामं व मनूयाके न्यन, ‘सर, छिं जिमि बाःयात गथे यानाः म्हसीकादिया ?’ थ्व न्यनाः उम्ह बुरां लिसः बिल, ‘बाबु छु निदँ दुबलय् थ्वय्कलं नीन्यादँ न्ह्यः छगू अनाथालयं कयायंकूगु खः, अले उबलय् जिं हे छंत थ्वय्कःया ल्हातय् लःल्हानाबियागु खः । अले थौं छं थ्वय्कःयात जिगु ल्हातय् लःल्हाना थकल ।’ भाय् हिउम्ह : रमेशकाजी स्थापित"
https://nepalbhasatimes.com/25712,साहित्य,  ,हलिं नेवाः गुथिया नेपालभाषा साहित्य गोष्ठि,"किपू  – हलिं नेवाः गुथि गःछेँ कचा किपूया ग्वसालय् वंगु शनिवाः न्हय्क्वःगु नेपालभागाा साहित्य गोष्ठि जुल । ‘झीगु गुथि, झीगु सम्पदा’ धइगु नारा बियाः ग्वसाः ग्वःगु साहित्य गोष्ठिं स्वीम्हं मल्याक च्वमिपिंसं थःथःगु साहित्यिक रचना पाठ यानादीगु खः ।                                                         ज्याझ्वलय् लोककवि राजभाई जकःमि, मोक्षबहादुर अमात्य, लुमन्ति चित्रकार, बसन्त नकःमि, कविन्द्रलाल प्रधान, तेजकृष्ण नकःमि, रुपा शाही, पि.के. श्रेष्ठ, शम्भूराम ‘मान्छे’, विनिता खड्गी, नरेनमान महर्जन, सुवर्ण महर्जन, बुद्धिलाल ज्यापु लगायतया च्वमिपिंसं थःथःगु रचना पाठ यानादीगु खः । गुथिया गःछेँ कचाया नायः बुद्धिलाल ज्यापुया सभापतित्वय् जूगु साहित्य गोष्ठिया उलेज्या लोककवि राजभाई जकःमिं त्वाःदेवाय् मत च्याकाः यानादीगु खः । किपू नगरपालिकाया कार्यवाहक नगरप्रमुख हर्ष महर्जन विशेष पाहांकथं झायादीगु ज्याझ्वलय् पाठ याःगु साहित्यिक रचनायात कयाः प्रा. डा. चन्द्रमान वज्राचार्यं समीक्षात्मक टिप्पणी यानादीगु खः । गुथिया केन्द्रीय नायः जुजुमान श्रेष्ठ, च्वमिपिंपाखें नरसागर श्रेष्ठं नुगःखँ प्वंकादीगु ज्याझ्वलय् इन्द्रेणी सांस्कृतिक समाजया वीरप्रसाद भन्सारी, गुजे मालाकार, रत्नशोभा महर्जन लगायतया कलाकारपिंसं सांगीतिक प्रस्तुति न्ह्यब्वयादीगु खः ।"
https://nepalbhasatimes.com/13985,साहित्य,११३८ कौलागा एकादशी,हिसिया ईन्भ्यालिड न्ह्यसः,डियर हिसि छंगु अबैधानकि न्ह्यसःतयगु धलः न्यना जि ईलय् ब्यलय् ईतमतः कनिगु                                                         बदां माकु जुई कि मजुई ? आमै खुन्हु ख्युँसे च्वनि कि मच्वनिे ? बैशाखया निभालं पुई कि मपुई? चिकुलां चिकुसे च्वनि खला ? थुपिं व थज्यागु ईन्भ्यालिड न्हयसःत छं न्यना च्वनिगु नमूना न्हयसःत खः गबलें कपालय थिया पा फ धैगु गबले छाती ल्हा तया कसम न धैगु जि भतिचा न्हयोने दतकि देय् थ्वका ह्वार ह्वार न्हिलीगु जि भतिचा तापाक्क वनकि सुकुभतु थें सुकुसुकु ख्वईगु थ्व फुक्क् छंगु अपरिपक्व अर्थात इमम्याचुयर ब्यवहार खः नापं भावानात्मक अर्थात सेन्टीमेटल उतारचढाव खः म्हिग हे तिनि छं मतिनाया अदालतया दर्ता मजुईगु छपु न्हयसः न्यन जिके जिं छन्त गुलि लुमं धका दरपीठ मयासें थ्व दरपीठ यायेमागु न्हयसःया लिसः म्हिग हे छ्वया हये धुन थ्व प्रतिप्रश्न नापं डियर हिसि जिं छन्त लोमंके फुगु छुं ई दईला ?
https://nepalbhasatimes.com/48486,साहित्य,११४२ यंलाथ्व षष्ठी,"प्यंगू सफू – मोतिशोभा, श्रृजना व सविनाया","                                                         मंगलमान शाक्य मोतिशोभाया च्वसाया खँय् वि.सं. २०३८ सालय् हे नेवाः भासं नं पिदने माःगु मोतिशोभा श्रेष्ठया ‘नेपालय् घरेलु उद्योगया विकास’ छपाः ज्वलान्हाय्कं खः नेपाःया स्थानीय शीप, कलाकौशल व व्यापार वृत्तिया, गुगु नेपाःया अन्तराष्ट्रिय ख्यलय् राष्ट्रिय म्हसिका नं खः, व स्वयेगु छपाः बांलाःगु किपा खः । मय्जु श्रेष्ठया थ्व सफुलिं वय्कःयात नेपाःया उद्योग नीति निर्माताया तँय् तया बिउगु दु । वय्कः थःगु कर्मभूमि कथं थःगु जीवनया छगू महत्वपुर्ण ई उद्योग मन्त्रालयय् फ्यानादीम्ह खः । नेपालय् म्होजक ल्याखय् दुपिं मिसापिं उद्योग नीतिज्ञपिं मध्ये छम्ह मय््जु मोतिशोभा नं खः । वय्कःया थ्व घरेलु उद्योग बिषयया सफुलिइ वय्कलं दुग्यंक माःगु दक्व बिषययात कःघानाः, चिन्तन मनन यानाः च्वयादीगु दु । गुकीया हुनिं थ्व सफू नेपाःया घरेलु उद्योगया ख्यलय् छगू आधारभूत सफू खः धकाः याउँक धायेफु । मोहनमान सैंजु पाल्पाया छम्ह नेवाः । वय्कःयात नेवाः व खँय् भाषं खँल्हायेगु ह्वःताः चुलाइबलय् अप्वःनाप खँय् भासं हे खँ ल्हानादी । जिं चाहिं वय्कःनाप न्ह्याबलें नेवाः भासं हे खँल्हायेगु । वय्कःया खँपु न्ह्याबलें शुद्ध, अले खँ नं त्याजि । वय्कलं छुं च्वयादीबलय् नं अथेहे माक्व जक च्वयादी, म्वाःमदुगु च्वयादी मखु । वय्कलं मय्जु मोतिशोभाया थ्व सफूया बारे थःगु खँ नं उकथं हे त्याजिक कथंहंक व बांलाक च्वयादीगु दु । वय्कःया कथं मय्जु मोतिशोभाया थ्व सफू माःपिं फुक्कसित ज्यालगे जूगु, न्हापा मदुनिगु सफू खः । थ्व सफू, सफू जक मखु नेपालय् उद्योग थकायेत छपु स्वाहाने, छगः धुँसि, छखा न्हूगु छेँ , छबाला न्हूगु लँपु थें नं जूगु दु । मय्जु मोतिशोभां थःगु कर्मक्षेत्र राष्ट्रिय योजना आयोग, उद्योग वाणिज्य मन्त्रालय, श्रम मन्त्रालय वातावरण मन्त्रालय व पर्यटन मन्त्रालयय् बिते यानादीगु दु । वय्कलं थ्व सफू नापनापं तीस व चालीसया दशकय् उद्योग बाणिज्य मन्त्रालयय् थःत विज्ञ कथं ब्वलंकादिल । उद्योग मन्त्रालयय् धस्वाःगु वय्कःया पलाः मेमेगु मन्त्रालय जुजुं थौं वय्कः छम्ह सेवानिवृत्त वरिष्ठ प्रशासक जुइ धुंकूगु दु । उद्योग मन्त्रालयय् च्वनाः ज्या यानादीबलय् वय्कलं नेपाःया उद्योगया व्यावहारिक व सैद्धान्तिक नितां ज्ञान बांलाक थुइकाः, लुमंकाः अले छ्यलाः ज्या यानादिल । गुकीया हुनिं वय्कःया तःजिगु प्रशासनिक कार्यकालय् गन वय्कः प्रथम श्रेणी तक थ्यन व उत्पादनमूलक जुयाः अःपुक, याउँक व न्ह्यइपुक न्ह्यानाः क्वचाल । बिषयया गहनताय् दुहां वनेगु वय्कःया बानी, वःगु ज्या पूवंक व धिसिलाक्क क्वचायेकेगु वय्कःया स्वभाव ब्वलनेत व ह्वयेत थ्व वय्कःया सफू छगू बल्लागु तिबः व भलसा जुयाबिउगु खँय् छतिं शंका मदु । प्रकृति धकाः मोतिशोभाजुं नेवाः समाजया छुं रीतिरिवाज, राजनैतिक थथ्याःक्वथ्यालं लाःगु लिच्वःकथं नेपाःया अर्थव्यवस्था, युवा पुस्ता ब्वनेत व लजगाःया निंतिं विदेश पलायन जुइमाःगु स्थिति न्ह्यब्वःगु दु । खनागु, न्यनागु व पत्रपत्रिकाय् ब्वनागु खँ थें जक मखु धयागु खँ क्यंगु दु । सोच तयाः ज्या यात धाःसा गांगामय् चेतना थनाः आत्मविश्वास, आत्मनिर्भर जुइगु ज्याय् ग्वहालिमिया भूमिका म्हितेफु । चिहाकःगु जिन्दगी नं हरेक पलयात छ्यलाः म्वाये सयेकेमाःगु खँयात क्यनेगु कुतः याःगु दु । छुं दँ न्ह्यः छन्हु हस्पिटल स्वयेत वंबलय् अन क्यान्सरया आपालं ल्वगितय्गु निशार मनस्थिति खनाः नुगलय् छगूकथंया जिन्दगीप्रति वैराग्य भावना बुयावल । छुं ई लिपा हाकनं सत्य व मां च्वयेत घ्वात्तुघ्वात । मां मदयेधुंकाः बौम्हेसिनं मेम्ह ब्याहा याःगु कारणं मचा इलय् हे दुःख, कष्ट व यातना सह यायेत बाध्य जुसेंलि छेँनं पिने बिसिउँवंम्ह छम्ह मिसामचाया संघर्ष, अठोट व मेहनतया जीवनया बाखं खः ‘सत्य व मां’ । थ्व अर्थय् थ्व झीगु ईया अनाथ मस्तय्गु मंकाः खँग्वःकिपा नं खः । चिचिधंगु खँय् नं मनूत ख्वबि हायेका ख्वःगु, थःथितिपिं, जःलाखःलापिंत दुःख जुइबलय्, सीबलय्, ख्वये मास्तिमवःसां ख्वबि हायेकाच्वंगु खनाः दिक्क जुइ । ख्वबि तागतया रूपय् प्वःचिनेमाः, जीवनय् सुखी जुइगु थम्हं हे कुतः यायेमाः । मेपिंसं यानाबी धकाः बिचाः यायेमजिउ । मेपिनिगु तिबः जक माः । ख्वबि मनूयागु कमी कमजोरी जक सुपिलाच्वंगु मदु, थुकी आपालं तागत दइ धयागु खँ न्ह्यब्वयातःगु दु । पीडाबोध, दुःख, बायेगु व थाकुगु भोगाइया दुःखद परिस्थिति ब्वइगु खँग्वः ‘ख्वबि’ खः । तर व हे ख्वबियात थन मेगु हे कोण–प्रतिकोणं न्ह्यब्वःगु दु । सोच न्हूगु खः, शैली बांलाः जू अले क्वःछिना सकारात्मक जू । थ्व लेखकीय विशिष्टता खः । ख्वबि सामाजिक जीवनया लिधंसाय् पारिवारिक स्थितिया विषयय् च्वयातःगु आपालं नेपाःमि जनजीवनया बाखं खः । ताप्लेजुङया छगू गां घुन्साया पृष्ठभूमिइ सिर्जना जूगु थ्व उपन्यासय् लिम्बु परिवारया विषय दु तर थ्वयात लिम्बु समाजया जक मखसे समग्र साधारण नेपाली समाजं भोगे यानाच्वंगु कथा–ब्यथा धाःसां छुं पाइ थें मच्वं । लुमन्ति मूलपात्रया आत्मकथा खः । निबन्ध व आत्मकथाया सम्मिश्रित स्वरूपं च्वयातःगु थ्व सरल व प्रेरणादायी जू । मूलपात्र सीधुंकाः बाखं न्ह्याइ । मनूतय्सं स्वार्थरहित जुयाः समाज सेवा यायेमाः । थ्व सपूmया पात्र आत्मविश्वास थनाः इमित थःगु तुतिं चुइकेगु व विखण्डनपाखें बचे यायेत जूम्ह खः । थ्व हे आदर्शं यागु जःखः आत्मकथा चाःहिलाच्वंगु दु । लकडाउन वा बन्दाबन्दी छगूकथं छेँय् दुने हे कुनाच्वनेगु खः । थ्व बन्दाबन्दी छन्हु वा निन्हु प्यन्हुया मखु, लांलांया खः । थःगु छेँय् दुने हे छाय् मजुइमा गनं वने मखनीगु अवस्था पीडादायी व उकुमुकु याइगु खँ खः । गनं पिहां वने मखनाः नं थःत चिनाः वा खोरय् च्वने थें च्वनेमाःसां नं दृष्टि, सोच, कल्पना व सिर्जनाया बन्दाबन्दी मखु । म्ह जक कुनाच्वनी, सोच व सिर्जना कुने फइमखु । छगू प्रवाह मदिक्क न्ह्यानाच्वंगु दइ । मोतीशोभा श्रेष्ठ साहित्यप्रति नुगः क्वसाःम्ह छम्ह च्वमि खः । थ्व सफुलिइ संस्कारयागु सुचं ब्यूगु दु, प्रथां जुइगु ब्याहा ज्याय् नं नेवाः पुचःयागु अप्वः न्ह्यानाच्वंगु तजिलजिया खँ दु । नेवाः पुचः दुने न्ह्यानाच्वंगु इहि व बाह्राःया बारे वर्णन यानादीगु दु । वय्कःया वर्णनात्मक शैली बांलाः । वय्कः छम्ह कुशल प्रशासक, समाजसुधारक व अध्ययनशील व्यक्तिया रूपय् म्हसिउ । नारी करुणाया भाव व आदर्श प्रतिबिम्बित जूगु भाय् छ्यलाः थःगु कृतियात अप्वः ब्वनामिपिनि दथुइ थ्यंकेगु कुतः यानादीगु दु । श्रृजनाया कविता २०४५ साल फागुनय् दरबारमार्गय् आः बन्द जुइधुंकूगु होटल शेर्पाय् श्रृजना श्रेष्ठया कविता विमोचन ज्याझ्वलय् जि नं थ्यंका । डा. मोहन हिमांशु थापायात श्रृजनाया कविताय् भूमिका च्वकेत धयाबलय् वय्कलं याउँक दय् धयादिल, कविता बांलाः धयादिल । वय्कःया भूमिका श्रृजनाया कविता सफूति तिसा जुयाः दुतिन । उबलय् मेम्ह समालोचक डा. तारानाथ शर्मा भूमिका ब्वनाः दंग जूगु ज्याझ्वलय् थ्यंपिं अप्वसिनं वाःचाःगु खः । २०६१ सालय् श्रृजनाया निगूगु कविता सफू पिदन । थ्व कविता मुनाय् श्रृजनां आतक च्वःगु दक्व कविता दुथ्याः । आकर्षण विकर्षण, विकर्षण नाप आकर्षण अले आकर्षण नाप विकर्षण श्रृजनाया कविता शिल्प खः । भावभूमि व भाव सर्गः, खुशीया निगू सी थें नापनापं हे दु । कवितां न्ह्याःगु श्रृजनाया श्रृजनशीलता चिकित्साया लागाय् थःत पुवंक फ्याये धुंकूसां कविताया लागा कय्मकुं । कविया स्वीदँ सिबें अप्वःया श्रृजनशीलता ब्वनेबलय् थ्व खँ बांलाक हे ध्वाथू । परिपक्व कविता च्वयेत गुगु नं उमेर पंगः जुइमखुगुया दसि खः श्रृजनाया भावप्रधान कवितात । नकतिनियाम्ह कवि, थौंयाम्ह कवि धायेकु धायेकुं गुबलय् निसें श्रृजनां कविता च्वयाः पित ब्वयेहल, समालोचकतय्त श्रृजनाया कवितां थिल, कवितय्त नं यल । थ्व पिथनां श्रृजनाया कवितात आः ब्वमिपिंत न उलि हे यइ धयागु जिं मति तयागु दु । विद्यार्थी जुजुं विज्ञ जूसां श्रृजनाया कविताया भावभूमिइ छुं हे द्वं विद्वं मदु । न्ह्यसः–लिसःया सुपाँचय् तंके यःम्ह श्रृजनाया कविता लिसःत दुगु न्ह्यसः खः, कपाय् सिबें नायुगु सुपाँय् खः । कविता धयागु गज्याःगु जुइफु धका मति तयाः न्हूगु लंं कविताया लुखाय् दुहां वने न्ह्याःपिनि लागि श्रृजनाया कविता छता थुइके फुगु थिया जुयाबी । न्हापां न्हापां झूमिं यंकूम्ह मनू थें कविताया स्वाद छता नशा जुयाबी । न्ह्यथनेबहगु, लुमंकेबहगु व नालाकायेबहगु वाक्यत, शब्दत गुगु मेपिनिगु ल्हातय् लाःगु खःसा, मेपिंसं च्वःगु जूसा अर्थ विनाया शब्द पुचःत जक जुइगु खइ, तर श्रृजनां थुकीयात गथु जुयाः मा हनाः जीवन्त यानाबिल । थुपिं कविताया झ्वःत थन लिसा मकाये, थ्व कविता सफूया पौ पुइका वंलिसे थाय्थासय् ध्वदुइ, थिउ वइ, बस् मन तयाः थुपिं कवितात छकः च्वंनिसें क्वथ्यंक ब्वनेमाः ! सविना श्रेष्ठया कविता थौं सिबें स्वीदँ सिबें न्ह्यः गुबलय् सविनाया न्हापांगु कविता मुना सफू पिदन, व सफूया विमोचनया बुखँ गोरखापत्रय् ब्वने धुंकाः यलया महापालय् च्वंगु सफू पसलय् सविनाया सफू मियातःगु खनाः न्यानाहया । थ्व खँ विक्रम संबत् २०४४ सालपाखेया खः । थ्व इलय् रत्नध्वज जोशी, आनन्द जोशी, सुशील जोशीपिनिगु संगत व सतिनां जिं नं कविता च्वयेगु न्ह्याकागु । थुकी सविना नं दुतिन । कविताया बिषय न्ह्याक्व खँ ल्हाःसां मगाः । कविताया बिषयय् खँ ल्हाल्हां दिं फुनावन, चा फूचाल, दँ बिना वन दिपा अझ नं कयागु मदुनि । २०४४ चैत्र २८ गते सविनाया कविता सफू विमोचन जूगु थासय् जि थ्यंके फइगु खँ हे मंत । सविनाया निगूगु कविता सफू पिदंगु थाय् कोटेश्वरया लायन्स क्लबय् धाःसा जि नं थ्यन । पंचायतया अन्तिम ई जःखः, सविनाया कवितात नेपालभाषाया थीथी नांदंगु पत्रपत्रिकाय् पिदंसेंलि छन्हु आशा सफूकुथिइ च्वसापासाया नायः भाजु प्रेमबहादुर कंसाकारजुं सविनाया याकः कविता वाचन ज्याझ्वः नेपालभाषाया वरिष्ठ कविपिंत सःताः यानादिल । थ्व उबलय् प्रेम बहादुर कसाःपाखें सविनाया कवितायात बिउगु ज्वःमदुगु हःपाः व सिरपाः खः । लिपा साहित्यकार भूषणप्रसाद श्रेष्ठं सछिदँया नेपालभाषाया चिनाखँय् सविनाया कविता नं दुथ्याकल । नेपालभाषाया न्हापांगु न्हू कविता स्वलापौ कोशल्वंहया नं छम्ह सम्पादक मण्डलया दुजः खः सविना, चालिसया दशक पाखे । सविनाया कविता नापनापं चित्रकला व चिकित्सा नं न्ह्यानावल । सविनाया आःतक च्वयातःगु कवितात फुक्कं दुगु थ्व सफू पिदनेगु ह्वःताः चूलायेत चालिस, पचास व साठी दशक फुना वँवं बल्ल आः पिदने फत, सत्तरीया दशक नं बच्छिं मयाक पुले धुंकाः । सविनाया कविता अस्पष्ट मनया छगू स्पष्टता खः । मस्वःनिगु का खः । लः जायाः भय्बिउनिगु घः खः व लिसः बियातःगु न्ह्यसःत खः । कविता बांलाक ब्वने, कविता बांलाक थुइके धकाः मति तयाः ब्वनेवं सविनाया कवितात ताःचाःगु खापा थें ध्वाथुथुं वनी । कविया कृतित्व जक मखु व्यक्तित्व नं कविता नापं सतिकं स्वया वनाबलय् जिं नितां छता हे खना । साधु सन्तया मौनता थें, मनुजबाबु मिश्रया निबन्ध व क्यानभास थें व कालीप्रसाद रिजालया म्ये थें । सति तर हाकः दाये अःपु मजू , म्हसिउ प्वलाच्वनागु प्याज थें, खँ थू तर अय्भनं छाय् धाल धैथें सविनायात न्यनेबलय्, सविनायात ब्वनेबलय् । सविनाया स्वंगू दशकं मयाक तुकाः च्वयातःगु फुक्क कवितात थ्व मुनाय् दु । कालजयी जुइ धुंकूगु थुपिं कवितां यद्मपि देशया हिलाच्वनीगु कालया वर्णन याइमखु तर देश दुने म्वाइपिं मनूतय् थ्व सर्वकालिक संवेदनात खः, गुगु अप्व धयाथें अब्यक्त जुयाच्वनी । थुकीयात सविनां ब्यक्त यानाबिल । शब्दया पाखें छगू रुप व आकृति बियाबिल, छगू नां बियाबिल गुकिया हुनिं संसार थें नाम व रुप दुगु थुपिं कवितात खः ।"
https://nepalbhasatimes.com/39122,साहित्य,???? ????????? अष्टमी,सफू वार्ता : मनूया मनयात दुने थ्यंक थीफुगु रचना जितः यः,"थौंकन्हय् छु सफू ब्वनाच्वनादिया ? झिंगूंगु सदीया अन्त पाखे फ्रान्सय् प्रतीकवादया नामं छगू साहित्यीक आन्दोलन जुल । वहे आन्दोलनया प्यम्ह अभियन्तापिं शार्ल वादलेयर, स्टीवन मलार्मे, पाल वरलेन व जौ आर्थर रेम्बोया मंका कविता सपूm जिम्ह ईश्वरं जितः धाल धयागु हिन्दी भासं पिदनाच्वंगु कविता सपूm ब्वनाच्वना । लिसें राजवया सोटिट उपन्यास नं स्वयाच्वना ।                                                         गज्याःगु सफू ब्वने यः ? जीवनया रहस्ययात कुलातःगु, मनूतय् अन्तर्मनय दुनेथ्यंक थी पूmगु सपूmत ब्वनेयः । अथेहे सत्ताया निरंकुसता विरुद्ध विद्रोह व उके मुक्तिया अनन्त इच्छा दुगु सपूmत नं स्वयेयः । छाय् ब्वनेगु ? ब्वनेगु बानि जुल । मब्वंसे च्वने मफुत । धाये ब्वनेगु अम्मल लगेजुल । आःतक ब्वनागु मध्ये दकलय् यःगु सफू ? छाय् ? दकलय् यःगु थ्व हे धकाः क्वःछिइ तसकं थाकु । तर थःत छकः ब्वनेवं ताःई तक प्रभाव लाका च्वंगु सपूmत यक्व दु । गथे अल्वेयर कामु या प्लेग उपन्यासयात आ लुमंकेबलय् नं नुगःद्यः थर्रर खाः । अथेहे म्याक्सीमम गोर्किया मां उपन्यासया पात्रत मां व पावेल सदां हे लुमना च्वं । इलय ब्यलय् पंचतन्त्रया पात्रत आः नं सजिव जुया वः । मन्नु भण्डारीया उपन्यास महाभोज व भूषणप्रसाद श्रेष्ठजुं भाय्हिलादीगु बीनिभाः जापानी उपन्यास यक्व न्हापा हे ब्वनागु खःसां आः नं लुमनाच्वंगु सफूत खः । थौंकन्हय् पिहां वयाच्वंगु नेपालभाषाया सफूत गुलि तक ब्वनादिया ? यक्व धयाथें सफूत स्वया । ब्वना । आः हे नं नकतिनि पिदंगु विमल प्रभा वज्राचार्य, दिब्या ताम्राकार, पूर्णाीमा शाक्य, मोक्षवहादुर अमात्यपिनि सफूत बछि बछि धयाथें ब्वने धुन । नेपालभाषाया दकलय् यःगु सफू छु खः व छाय् ? झीगु भाषाया नं यःगु सफूत यक्व दु । दकले यःगु , थ्व हे खः धकाः धायेगु तसकं थाकुगु खँ जुल । विधागत रुपय् उत्कृष्ट सपूmत यक्व दु । व फुक्क झीगु गौरव खः । व फुक्क हे यः । थ्व इलयया निंत् िंधाःसा जिं महाकवि गिरिजाप्रसादया ल्वहंमा महाकाव्य व प्रतिसरा सायमिया प्रेशरकुकरया चिल्लाय सफूयात न्ह्यथनाच्वना । थौंकन्हय् पिदनाच्वंगु नेपालभाषाया सफू गुलि बांलाः बांमलाः, गथे तायेकादिया ? जि समिक्षक मखु । समिक्षा याये मसः जि । मनूया मनयात दुने थ्यंक थीफुगु रचना जितः यः ।"
https://nepalbhasatimes.com/37629,साहित्य,???? ??????? चर्हे,सुरेश शाक्यया बाखं सफू पिदन,येँ (नेपालभाषा टाइम्स) – बाखं च्वमि सुरेश शाक्य ‘लप्ते’ या बाखं मुना सफू ‘किचलं दाःगु भाग्य’ या पितब्वज्या जूगु दु । येँ महानगरपालिकां न्ह्याका वयाच्वंगु मेट्रो एफएमया नेपालभाषा ज्याझ्वलय् सफूया पितब्वज्या याःगु खः ।                                                         मेट्रो एफएमय् सोमवाःपतिकं न्ह्यनाच्वंगु ‘साहित्य ख्यः’ ज्याझ्वलय् साहित्यकार शरद कसाः नं सफूया पितब्वज्या यानादीगु खः । सफूया पितब्वज्या यासें वय्कलं समीक्षा नं यानादीगु खःसा बाखनय् दयेमाःगु थीथी पक्षयात कयाः नं नुगःखँ प्वंकादीगु खः । पितब्वज्या जूगु सफुतिइ च्वमि शाक्यया इलय् व्यलय् पिहां वःगु व न्हूगु यानाः झिंखुपु बाखं दुथ्यानाच्वंगु दु ।
https://nepalbhasatimes.com/36931,साहित्य,???? ???????? पञ्चमी,थ्व खः जनताया सः,"अमृतरत्न शाक्य                                                          अय् नेता ! चुनाव न्ह्यः छिं भोट फ्वंवःगु इलय् जिमिसं छितः स्वां फ्वः देछायाः लसकुस याना । छिगु चाकु-माकु खँ न्यनाः जि, जिगु परिवार त्वाःया पासापिं जानाः छितः त्याका नं छ्वया । छिगु विजय जुलुसय् छितः स्वांमाः क्वखाकाः लसकुस नं याना । छिगु कार्यकालया बच्छि ई फुत ग्व जिमिगु त्वालय् छु विकास जुल ? न धः दयेकल न लँ न लँया गाः हे पर्कल न मेलम्चीया आसय् गनावंगु कथु प्याकेत लःया पाइप हे वल । छिगु चाकु-माकुगु खँ ला फुक्कं बकंफुस्लुगु लानाच्वन । कोभिड-१९ देशय् वयेवं छितः ला हाइसञ्चो हे जुल जुइ ! थुकियात हे क्यनाः थःगु असफलता त्वपुइ दइगु जुल तर छिं स्यू लाकि मस्यू थ्व हे ल्वचं जिमिगु त्वालय् ग्वंम्ह मंत गुलि परिवार बेसहारा जुल ? थ्व ल्वय् पाखें बचय् जुइकेत छिं थःगु पाखें छु याना दिया ? व बेसहारा परिवारयात छु ग्वाहालि यानादिया ? ई बच्छि अझं ल्यं दनि छिं बियागु बचं कथं ज्या यायेत द्वंगु लँपु भिंकादिसँ ज्या यानाः क्यनादिसँ अय् नेता ! छितः लसकुस यायेत जिं हानं नं स्वांमाः हने थज्याःगु विषम इलय् ल्वा जक ल्वानाः गुलि ई सितिं छ्वयेगु ? आः नं थःत मभिंकल धाःसा थःम्हं ब्यूगु बचं पुमवंकल धाःसा जि सुम्क च्वने मखु भ्वाथःभिथःगु लाकां दक्वं मुना? जि छिमिगु लुखाय् दं वये छिमित लाकामं कयेकेगु जक मखु व हे लाकांमाःहनाः छिमित क्वखायेकेत जि लिचिले मखु । म्हिगः स्वांमाः क्वखायेकागु थ्व ल्हातं थौं लाकांमाः क्वखायेकेत बाध्य यायेमते आः ला सँन्ह्यलं चायेकि गात थःथः ल्वाये आः दे थकायेत जायेवा आः देय्या दुश्मनतय्त छधीछप्पँ जुयाः ख्याये वा ।"
https://nepalbhasatimes.com/37356,साहित्य,???? ??????? चौथी,नेवाः हाइकु मुना निगूगु ब्व पिदन,"येँ (नेपालभाषा टाइम्स) – नेवाः हाइकु ख्यःपाखें निगूगु पिथनाकथं ‘नेवाः हाइकु मुना’ निगूगु ब्वया पितब्वज्या जूगु दु । सफू पितब्वज्या ज्याझ्वलय् नेपाल संवत्यात कयाः नं चर्चा नं जूगु खः । सामाजिक संजाल फेसबुकपाखें वाःपतिकं छपाः किपा बियाः उकिया हे लिधंसाय् च्वयातःगु हाइकुयात मुनाः हाइकु मुना निगूगु ब्व पिथंगु खः । तुयू पुंनं मुनादीगु सछि व झिम्ह हाइकु च्वमिपिनिगु हाइकू उगु सफुतिइ दुथ्याकातःगु दु ।                                                         ईलोहं प्रकाशनया प्रबन्ध निर्देशक नरेशवीर शाक्यं छगू ज्याझ्वःया दथुइ उगु सफूया पितब्वज्या यानादीगु खः । ज्याझ्वलय् नवासें वय्कलं सफूया पिथना नेवाः साहित्यया ख्यलय् छगू ज्वः मदगु दसू जूगु व हाइकु छु खः व थुकिया रचना गुकथं यायेमाः धइगु सिइकाः हाइकुया रचना याये फत धाःसा उकिं हाइकूया मर्मयात पिब्वयेत ग्वाहालि जुइगु विश्वास प्वंकादिल । ज्याझ्वलय् मंगलनारायण जोशी दया खड्गी बेचैन, पूर्णिमा शाक्य, मिलन शाक्यपिंसं हाइकु वाचन यानादीगु खःसा साहित्यकारलिसें समालोचक ध्रुव मधिकःमिं टिप्पणी यानादीगु खः । ज्याझ्वलय् नेपाल संवत्या छ्यलाबुलायात कयाः नं चर्चा जूगु खः । नेपाल संवत्या छ्यलाबुलाय्व्य वहारिक पक्षयात कयाः प्रा. डा. भगवानदास मानन्धरं चर्चा यानादीगु खः ।"
https://nepalbhasatimes.com/37143,साहित्य,???? ???????? त्रयोदशी ,न्यँकँ बाखं ‘तुलालानि’ पिदन,ख्वप (नेपालभाषा टाइम्स) – ख्वप देय्या लोकंह्वाःगु न्यँकँ बाखं ‘तुलालानि’ सफूया रुपय् पिदंगु दु । उगु न्यँकँ बाखंयात सफूया आकार बियाः कुतः पिकाकं बजारय् हःगु खः । कुतः पिकाकःया निसः व चय्निगूगु पिथनाकथं उगु लोकंह्वाःगु न्यँकँ बाखं सफू पिदंगु खः । न्यँकँ बाखं मुनेगु ज्या विमल ताम्राकारं यानादीगु खःसा सफुतिइ दुथ्यानाच्वंगु बाखनय् किपा छाय्पीगु ज्या कलाकार राजन श्रेष्ठं यानादीगु खः ।
https://nepalbhasatimes.com/37626,साहित्य,???? ??????? चर्हे,नेवाः हाइकु ख्यःया न्हय्क्वःगु भर्चुअल हाइकु वाचन,"यल (नेपालभाषा टाइम्स)- नेवाः हाइकु ख्यःया ग्वसालय् न्हय्क्वःगु संस्करणया भर्चुअल नेवाः हाइकु वाचन ज्याझ्वः वंगु शनिवाः जुल । सामाजिक संजाल फेसबुकपाखें लय् पतिकं न्ह्यानाच्वंगु ज्याझ्वः अन्तर्गत थुगु संस्करणय् नं प्यम्ह हाइजिनपिंसं हाइकु वाचन यानादीगु खः ।                                                         ज्याझ्वलय् बुद्ध नेवाः, कृष्णदास जोशी, सुरजवीर वज्राचार्य व विधुप्रकाश कायस्थपिंसं म्हतिं झिपु झिपु हाइकु वाचन यानादीगु खः । ज्याझ्वलय् वाचन जूगु हाइकुया समीक्षा यासें डा. आनन्द जोशीं नेपालभाषा साहित्य ख्यलय हाइकु विधा न्हापां स्वयां परिस्कृत जुजुं वनाच्वंगु धयादिल । साहित्यया मेमेगु विधा थें हाइकु विधा नं विकास जुया वनाच्वंगु धासें वय्कलं आधुनिक हाइकु श्रृजनाय् नेवाः हाइकु दक्षिण एशियाय् हे न्ह्यःने लानाच्वंगु धयादिल । लिसें वय्कलं सैद्धान्तिक हाइकु विधाया विकास याना वने फत धाःसा नेवाः हाइकु नं अन्तर्राष्ट्रियकरण याना यंके फइगु आपालं अवसर दुगु नं धयादिल । ज्याझ्वलय् अमेरिकाया शिकागो शहरय् च्वंच्वनादीम्ह साहित्यकार केशरमान ताम्राकार व धर्मकृष्ण सिँकःमिं नं हाइकु वाचन यानादीगु खः ।"
