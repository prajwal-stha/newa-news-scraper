url,category,date_published,headline,news_text
https://nepalbhasatimes.com/9293,बिचाः,११३८ तछलागा दशमी,मेक्सिकोय् वापमन्थीया उदय,"रुसय् जुयाच्वंगु विश्वकपय् दकलय् न्हापांगु सनसनपूर्ण लिच्वः वःगु खः– मेक्सिको पाखे जर्मनीया पराजय । जर्मनी विश्वकपया समूह चरणं हे पिने लाःवंगु छगू कारणं मेक्सिको पाखें जूगु पराजय नं जुल । थ्व लिपा ब्राजिलविरुद्ध नं मेक्सिको जबर्जस्त कासा म्हितल । विश्वकपया नकआउट चरणय् ब्राजिलयात बुकेमफुसां मेक्सिकों विश्वया नुगः त्याकावन । उकिं फुटबलप्रेमीतय् दथुइ मेक्सिकोया चर्चा जुयाच्वंगु दु ।                                                         विश्वकपया कारणं मेक्सिकोया चर्चा गुलि जुयाच्वंगु दु, उथें हे मेगु छता कारणं नं मेक्सिको थौंकन्हय् चर्चाय् दु । थ्व कारण खः मेक्सिकोय् वःगु राजनीतिक हिउपाः । विश्वकपय् रसियाय् वयाः मेक्सिकों विश्वया नुगः सालाच्वंगु इलय् देय् दुने धाःसा बामपन्थी नेता आन्द्रेस म्यानुएल लोपेज ओब्राडोरं मेक्सिकन मतदातातय् नुगः त्याकाः सत्ताय् कब्जा यात । थन जूगु राष्ट्रपति चुनावय् ओब्राडोरं स्पष्ट बहुमत हासिल यानाः मेक्सिको न्हापांखुसी बामपन्थी सरकारया उदय यात । ओब्राडोरया सत्तारोहण मेक्सिकोय् जक मखु विश्वकय् चर्चा जुयाच्वंगु छगू कारण खः– मेक्सिकोय् थ्वयां न्ह्यः गुबलें नं वामपन्थी सत्ताय् थ्यनेफुगु मदुनि । वंगु ७० दँ न्ह्यवंनिसें थन निगू हे पार्टी रुढीवादी नेशनल एक्सन पार्टी व इन्ष्टिच्यूसनल रेभुलेशन पार्टीया दबदबा जुयाच्वंगु खः । तर थ्व पालय् ओब्राडोरं बहुमत जक हःगु मखु थः विपक्षीया स्वयां निदुगलं मल्याक अप्वः मत हयाः चातुवानाबिल । निक्वः तक राष्ट्रपति चुनावय् पराजय फयेधुंकूम्ह आब्राडोरं थ्व पालय् ५३.८ प्रतिशत मत हयाः चुनाव त्याकल । वया प्रतिद्वन्द्वी मुक्कं २२.८ प्रतिशत । ओब्राडोरया थ्व विजय मेक्सिकोया जनतां चाहना याःगु परिवर्तनया कारणं खः । अनया जनता पुलांगु सत्ता खनाः दिक्क जुयाच्वंगु खः । थज्याःगु इलय् ओब्राडोरं जनतायात थःगु नीति सत्ताय् वयाच्वंपिं पार्टीतय् स्वयां अलग जुइ धयागु विश्वास बिल, अले जनतां नं वयागु खँय् विश्वास यात । तच्वया वनाच्वंगु भ्रष्टाचार, लागू वासःया गम्भीर समस्या, लागू वासः विरुद्धया ल्वापुं लखौं मनूत प्रभावित जुयाच्वंगु, लखौं मनूत सिनाच्वंगु कारणं मेक्सिन जनता स्थापित पार्टी खनाः दिक्क जुयाच्वंगु खः । भ्रष्टाचा व लागू वासःया मामिलाय् थुपिं पार्टीतय्सं छुं हे ज्या मयाः । थज्याःगु इलय् जनतायात आब्राडोरया विश्वास यायेगु बाहेक मेगु उपाय नं मन्त । आब्राडोरयात जनतां अथें विश्वास याःगु धाःसा मखु । सत्ताय् वयाच्वंगु पार्टीत खनाः दिक्क चायाः जक जनतां ओब्राडोरया विश्वास याःगु मखु । ६४ दँया ओब्राडोरं ताःई न्ह्यव निसें समाजसेवाय् सक्रिय जुयाः जनताया सेवा याना वयाच्वंगु खः । ओब्राडोर समाजसेवाया झ्वलय् गां लागाय् यक्व हे ज्या यात । थुकिया लिसें ओब्राडोरयात बांलाःम्ह प्रशासक व बुद्धिजीवि कथं नं म्हसिका दयाच्वंम्ह खःसा बांलाःम्ह च्वमि नं खः । वयागु झिंप्यंगू सफू ला पिहां हे वयेधुंकूगु दु । तर वयात दकलय् अप्वः ययेकूगु कारण धाःसा राजधानी मेक्सिको सिटीया मेयर जूगु इलय् वं याःगु बांलाःगु ज्या खः । ल्याटिन अमेरिकी देशय् मेयर पद धयागु तसकं महत्वपूर्ण जुइ । अले मेयर जूगु इलय् ओब्राडोरं शहरय् खनेदयेकः हिउपाः हयाबिल । गुकिं यानाः थ्व पालय् राष्ट्रपतिइ त्याकेत ग्वाहालि जूवन । ओब्राडोरया विजययात मेक्सिकोय् वामपन्थीतय् उदय वा पुनर्जन्म कथं स्वयेगु यानाहःगु दु । सेन्टर राइट पार्टीं राजनीति सुरु याःम्ह ओब्राडोर सन् २००२ लय् वाम संगठनय् दुहां वंगु खः । उबलय् निसें वं वामपन्थी विचारधारा व जनवादी नीतिया प्रचार याना वःगु खः । उकिं ओब्राडोरयात विजययात मेक्सिकोय् वामपन्थी राजनीतिया उदय कथं चर्चा यानाहःगु खः । मेक्सिकोय् वामपन्थीया उदय जूगु छगू कारण अमेरिकी राष्ट्रपति डोनाल्ड ट्रम्पया हेपाहा प्रवृत्ति नं जूगु खँ धायेगु याः । राजनीतिक विश्लेषकतय्सं धायेगु यानाच्वंगु दु, ‘ल्याटिन अमेरिकाय् भेनेजुएला धुंकाः मेक्सिकोय् वामपन्थी सरकार वःगु धयागु ट्रम्पया हेपाहा प्रवृत्ती अनया जनतायाके ब्वलनावःगु देशप्रेम नं खः । थ्व थ्याक्क भियतनाम युद्धया इलय् थें जुयाच्वंगु दु । उबलय् नं वामपन्थी व राष्ट्र प्रेमया भावना छक्वः घुले जुयाः वःगु खः ।’ जनताय् खनेदुगु देशप्रेमया कारणं ओब्राडोरं चुनाव ला त्याकल, तर आः वं थःगु बचं पूवंके फइ ला धयागु तःधंगु न्ह्यसः दनाच्वंगु दु । विशेषत अमेरिका लिसेया सम्बन्धय् ओब्राडोरं गुलि अडान कायेफइ धयागु खँ वयाच्वंगु दु । मेक्सिको ल्याटिन अमेरिकाया निगूगु तःधंगु अर्थ व्यवस्था खः । थ्व देय् ताःई न्ह्यव निसें मध्यमार्गी सोच पाखें न्ह्याः वनाच्वंगु खः । तर आः ओब्राडोरं राष्ट्रियताया कडा नीति ज्वंगु दु । थ्व नीति ज्वनाः वं रुसी राष्ट्रपति भ्लादिमिर पुटिनं थें अमेरिका लिसे टक्कर कायेफइ ला धयागु न्ह्यसः दनाच्वंगु दु । आः सकसिया मिखा ओब्राडोरं गुकथं ज्या याइ धयागु पाखे वनाच्वंगु दु । चुनावया इलय् भ्रष्टाचारया अन्त्य यायेगु, लागू वासःल्या समस्या ज्यंकेगु व देय्यात च्वन्ह्याकेगु बचं बिउगु खः । थ्व बचं पूवंकेगु निंतिं ज्या यायेगु ला द हे दनि । थुकिया लिसें वामपन्थी जूगु कारणं अमेरिकाया दबाब नं तच्वइगु जुइ । थुकियात ओब्राडोरं गुकथं सामना यायेगु ओब्राडोरया आःया परीक्षा जुइ ।"
https://nepalbhasatimes.com/9597,बिचाः,११३८ तछलागा आमै,प्रदेशया नां व राजधानी,"नेपाःया न्हू संविधान कार्यान्वयनया झ्वलय् आः न्हय्गू प्रदेशया नामाकरण व उमिगु स्थायी राजधानी क्वःछीगु ज्या जुयाच्वंगु दु । संविधानय् हे व्यवस्था यानातःकथं उकिया ज्या क्वचायेकेमाःगु बाध्यात्मक स्थिति दु । थुकिया प्रक्रिया नं संविधानय् हे न्ह्यथनातःगु दु ।                                                         नेपाः विविध भाषाभाषी व जातजातितय् देय् जूगु कारणं इमिगु पहिचान सहितया संघीयता निर्माण जुइमाःगु चाहना आम जनताया खः । तर सत्तारुद्ध जुयाच्वंपिं मनूत व इमिगु राजनीतिक पार्टीया प्रभावशाली मनूत छगू हे जाति ब्रम्हूत जुयाच्वंगु कारणं बहुजातीय नेपालय् मेमेपिनिगु जातिया नेतृत्व स्वीकार यायेगु मानसिकता मदुगु खँ आपालं घटनां पुष्टि यायेधुंकूगु दु । थुपिं हे राजनीतिक पार्टीतय्गु अपवित्र गठबन्धनया कारणं मुलुकय् पहिचानरहित संविधान निर्माण जुयाः कार्यान्वयनय् वयेधुंकूगु दु ।जातीय पहिचान सहितया संघीयता निर्माण जुइमाःगु जनताया मागयात थुमिसं गालय् म्हुयाः थःपिनिगु जातिया वर्चश्व दइगु, जातीय पहिचान मदइगु कथं प्रदेशया नां धमाधम तया हयेगु ज्या याना वयाच्वंगु दु । संविधान दुने हे प्रदेशया नां व स्थायी राजधानीया निक्र्यौल दुई तिहाइ बहुमतं पारित यायेमाः धयागु प्रावधानय् न्हुयाः आःया सत्तारुद्ध राजनीतिक पार्टीतय्सं जनताया आकांक्षाकथं मखुसें राजनीतिक पार्टीया सर्वसत्तावादया सोचयात कार्यान्वयन यायेगु ज्या न्ह्याका वयाच्वंगु दु । देय्या प्रमुख जनजाति गुरुङ व मगरतय्गु महत्वपूर्ण उपस्थिति दुगु प्रदेश नं. ४ यात आः गण्डकी प्रदेश धकाः नामाकरण यानाः अनया आदिवासी जनजातितय्गु पहिचानयात न्हंकेगु ज्या जुइधुंकूगु दु । आः वयाः नेपाःया आदिवासी नेवाः व तामाङतय्गु बाहुल्यता दुगु प्रदेश नं. ३ य् नं अथे हे पहिचान मदयेक नामाकरण यायेगु कुतः जुयाच्वंगु दु । पहिचान सहितया प्रदेशया नांया मागया आन्दोलन स्थायी प्रदेश राजधानीं पिने सशक्तकथं न्ह्याये मफइगु अवस्था नं ब्वलनेफु । उकिं आः हे पहिचान सहितया प्रदेशया नामांकन निंतिं स्थायी प्रदेशया औचित्ययात कयाः नं चिन्तन यायेमाः । आःतकया अनुभवकथं थन नं जातीय पहिचानया नामं प्रदेशया नामाकरण मयासे मेगु हे नामं थुगु प्रदेशया म्हसीका बी धयागु चर्चा व्यापक दु । उकथं हे प्रदेश नं ३ या स्थायी राजधानीया निंतिं नं सरकारं माक्व कसरत यानाः थुकिया ज्याझ्वः क्वचायेकेगु तरखरय् दु । प्रदेश ३ या अस्थायी राजधानी हेटौडा क्वःछिनाः आःया इलय् प्रदेशया ज्या फुक्कं अन हे जुयाच्वंगु दु । तर राजधानीया रुपय् हेटौंडा अनुपयुक्त धयागु दबाब सांसदपाखें हे ब्यापक जुइवं स्थायी राजधानी अनं सरे यायेगु खँ पिहां वयाच्वंगु दु । प्रदेश ३ या स्थायी राजधानी क्वःछीत नीस्वनातःगु ‘प्रदेश राजधानी सम्भाव्यता अध्ययन विशेष समिति’पाखें निला तक ज्या यानाः न्यागू जिल्लाया नां सभामुख सानुकुमार श्रेष्ठयात लःल्हायेधुंकूगु दु । स्थायी राजधानी थ्वहे धकाः धायेमफुसां न्यागू जिल्लाया नां आखःया वर्णानुक्रमकथं काभ्रे, चितवन, नुवाकोट, भक्तपुर व मकवानपुर सिफारिस याःगु दु । प्रदेश ३ या नां जातीय पहिचानया लिधंसाय् जुइमाः धकाः आन्दोलन यानाच्वंपिं खलः, पुचः, राजनीतिक पार्टी, अधिकारकर्मीतय्गु प्रदेश ३ या स्थायी राजधानीया बारे थ्व नामांकनयात कयाः छुंकथंया प्रतिक्रिया पिदनाच्वंगु खने मदु । सम्भवतः थुमिगु बिचाः प्रदेश राजधानीया स्थान स्वयां प्रदेशया नां प्रमुख खः धइगु जुइफु ।स्थायी राजधानीया थाय् क्वःछीत आःया प्रतिनिधिसभाय् दुथ्याःपिं छपुचः सांसदत दुथ्याकाः दयेकूगु समितिया बिचाः प्रदेश ३ या नामांकन बारे छु खः धयागु सीके नं आवश्यक जू । राजधानी क्वःछीगु खँय् विवाद वइगु सम्भावना दुगुलिं नेतृत्व वर्गया मनूतय्सं छगू समिति हे दयेकाः थुकिया थाय् क्वःछीगु भाला बिउगु खः । थ्व समिति आम जनताया चाहनाकथं राजधानीया थाय् क्वमछिउसां विवादं बचे जुइगु लँपु नं जुइफु । थ्व हे प्रक्रिया कन्हय् प्रदेशया नामांकनय् याइगु खनेदुसा प्रदेश ३या नां पहिचान सहितया नां जुइमाः धकाः आन्दोलन यानाच्वंपिनिगु बिचाः छु जुइगु खः, छलफलया विषय जुइमाः । प्रदेशया स्थायी राजधानीया थाय् व प्रेदशया नांयो दुग्यंगु स्वापू दयाच्वनी । प्रदेश ३या नां नेपाल मण्डल वा मेगु नां थनया ऐतिहासिक, भौगोलिक व सांस्कृतिक आस्थानाप दुग्यंक स्वानाच्वंगु दु । उकिं हे प्रदेश ३या नामांकण पहिचान सहितया जुइमाः धयागु माग थनया सम्बन्धित आदिवासी, मूलवासी व जनजातितय्गु खः । अज्याःगु माग उगु हे लागा नाप स्वापू दुगु भूमिं जक सशक्त कथं न्ह्यब्वयेफइ । आदिभूमि व आदिवासीत नाप स्वापू मदुगु थासं पहिचान सहितयाा नामांका जुइमाः धकाः सः तयेगु उलि प्रभावकारी मजुइगु नं वास्तविकता खः । आःया स्थायी राजधानी प्रकरणय् पहिचान सहितया प्रदेश नामांकनया माग यानाच्वंपिनिगु राय छु खः धयागु खँ नं प्रस्ट जुइमाः । आः सिफारिस जुयाच्वंगु न्यागू जिल्ला मध्ये गुगुं नं जिल्लाय् स्थायी राजधानी किटान जुइधुंकाः प्रदेश नामांकनया ज्या नं फुक्क अनं हे न्ह्याइगु जुइ । अज्याःगु प्रदेश दुने पहिचान सहितया प्रदेश नामांकन यानाच्वंपिं पहिचानवादीतय्गु प्रभाव व प्रभुत्व गुलि दु धयागु खँ नं महत्वपूर्ण भूमिका म्हिती । पहिचान सहितया प्रदेशया नांया मागया आन्दोलन स्थायी प्रदेश राजधानीं पिने सशक्तकथं न्ह्याये मफइगु अवस्था नं ब्वलनेफु । उकिं आः हे पहिचान सहितया प्रदेशया नामांकनया निंतिं स्थायी प्रदेशया औचित्ययात कयाः नं आः हे चिन्तन यायेमाः ।प्रदेशया स्थायी राजधानी व नामांकन संसदया दुई तिहाइ सांसदतय्सं अनुमोदन यायेमाःगु प्रावधान संविधानय् दु । पहिचानया अधिकारकर्मीतय्सं न्ह्याथेंजाःगु दबाब सृजना याःसां आःया इलय् दुई तिहाई बहुमत दुगु सत्तारुद्ध राजनीतिक पार्टीं थः यःथे निर्णय यायेफइगु संभावना सकसिनं खंकाच्वंगु दु ।  "
https://nepalbhasatimes.com/10723,बिचाः,११३८ दिल्लागा आमै,बलदेव जुजुयात लुमंकाः,"राजा शाक्य                                                          ‘जुजुं नेपाली ब्वंकीगु । राजां नेपालभाषा ब्वंकीगु ।’ थ्व धापू मदुम्ह संस्कृतिविद् बलदेव जुजुया बालकुमारी प्रौढ हाइ स्कूलं लिहां वया च्वनाबलय् लँय् ख्याः यायां पिज्वःगु डाइलग खः । अबलय् जि वाताहां च्वना । वय्कलं ‘ का, खः लाकि मखु ?’ धाधां जिगु न्ह्यःने झाल । जिं खँ थुल, मुसुहुं न्हिला । बलदेव जुजुया दाजु झंकेश्वर जुजु परोपकार हाइस्कूलय् ब्वंकाबलय्याम्ह शिक्षक पासा । वय्कलं ल्हाःफ्वःया पतिंचाय् कय्कय् कुंकाः च्वलापतिं व बुरापतिं दथुं चक कत्ताकाः हाकुग्वरलय् आखः च्वयाच्वनी । तःधिकःम्ह मनू, तुति फ्यात्राफ्यात्रा वांछ्वयाः न्यासि वनाच्वनी । स्कूलया हाफ टाइमय् टिफिन नयेत टिचर्स कमनरुमय् खाजा ज्वनाः वय्कः नं दुहां झाइ । वय्कः फ्यतुइवं मेपिं शिक्षकत खुरु खुरु पिहां वनी । लिपा जक सिल– वय्कः लेप्रोसी ल्वचं कयाच्वंम्ह । उकिं हे ल्हाःफ्वः चकंसां पतिंचात कय्कुनाः म्हू चिउँगु जुयाच्वन । वय्कलं छक्वः छक्वः तपागु लाकां त्वःताः फसय् ब्वइ । मोजाया पतिं च्वकात वाच्यावाच्या प्यानाच्वनी । अले जितः भचा भचा नवः नं चाइ । बलदेवया किजा गोबर्धन शर्मा जिमि स्याःन्याःम्ह पासा । काठमाडौं क्याम्पसय् बलदेव जुजुं नेपाली ब्वंकी, गोबर्धन शर्मां इतिहास ब्वंकी । जिं नेपालभाषा ब्वंकेगु । बलदेव जुजु, गोबर्धनया मिलःम्ह दाजु जूगुलिं दाजु हे सरह हनाबना तया वय्कःयात । ब्रम्हूसां प्रगतीशील बिचार दुपिं उपिं । अय्सां थःगु परम्परानिसें न्ह्याना वयाच्वंगु धर्म संस्कृति मत्वःतू । थौंया हिलावंगु ई लिसे म्वायेत गोबर्धन शर्मां ला जितः न्वा हे न्वाइ । ‘आम्थे सोझा जुया च्वनां मजिउ । छि थें मेपिं थन मेपिं जुइमखु । उकिं थन म्वायेत छगू न छगू पार्टीया कार्यकर्ता जुया हे च्वनेमाः । नत्रसा म्वाये हे फइमखु । उकिं बलदेव जुजु नं प्रगतीशील पार्टी नाप सती ला धया थें च्वं । वय्कः सुं खनाः नं मग्याः । मखुगु व मयःगु खँय् निर्भिकतापूर्वक कुंखिनाच्वनी । विरोध यानाच्वनी । ‘नेवाःत मौलिक कथं भारतया हिन्दूत मखु । नेवाःतय्सं हनाच्वंगु आदिकालनिसेंयापिं द्यःपिं भारतय् मदुपिं द्यःत खः । उकिं नेवाःत बौद्ध जूसां आदिकालं निसेंयापिं द्यःपिं नं थःगु जीवनलिसे प्यपुंक हना वयाच्वंगु दु । वय्कःया ‘नेपाःया तान्त्रिक द्यःपिं’ व ‘कान्तिपुर’ सफुलिं नेवाःतय् मौलिक संस्कृतिया बारे प्रस्ट यानाच्वंगु दु । ‘येँ देय्यात खड्ग बां लुइकाः अजिमाद्यःपिंसं रक्षा यानाच्वंगु दु’ धयागु धापू आः सर्वमान्य जुइ धुंकल । वय्कः छम्ह नेवारोलोजिस्ट हे खः । ‘छक्वः च्वसापासाया श्रेष्ठ सिरपाः धेंधेंबल्लाः कासाय् निबन्ध प्रबन्ध विधाया पालय् वय्कलं नं ब्वति काःगु । अबलय् वय्कःया नेपाःया तान्त्रिक द्यःपिं कृति सफू छगू हे जक दुत वःगु । छगू हे जक दुत वःगुलिं श्रेष्ठ सिरपाः कमिटीं मेपिं पिनेया परीक्षकत सुं तयामच्वंसे श्रेष्ठ सिरपाः कमिटी दुनेया दुजःपिं स्वम्ह परीक्षकत ल्ययेगु ज्या जुल । उकी जि छम्ह नं लात । वय्कःया धापू व तर्कं प्रभावितम्ह जिं ला सिरपाः बीबहः जू तायेका । तर मेपिं निम्हसिनं वय्कःया धापू व तर्कत हाइपोथेसिस जक जुल, छुं गुंगुं प्रमाणित यानाः क्यनातःगु मदु धकाः सिरपाः बी योग्य मतायेकल । बलदेव जुजुया पासा सुरेन्द्रमान श्रेष्ठ खः । वय्कःया नेवाः सांस्कृतिक च्वखँय् नं बलदेव जुजुया हे प्रभाव खनेदु । खजा बलदेव जुजुं वय्कःयात यक्व ग्वाहालि यानागु खँ कनादिउ । अय्सां सुरेन्द्रमान श्रेष्ठं थःगु हे मौलिक च्वसु थें तायेकू । अन्दाजि खुगू फिटं अप्वः तःधिकःम्ह वय्कः बुलुहुं जक न्यासि वंसां वय्कःलिसे वनेबलय् ‘आसे आस’े धायेमायेक जिमित ब्वाकू । बलदेव जुजु छम्ह दक्षता दुम्ह शिक्षक लिसें नेवाः सांस्कृतिक च्वमि जूसां शास्त्रिय संगीतय् नं रुची व दखल दु । वय्कःया सः बांलाः । क्याम्पसं पिकनिक (गुँभ्वय्) वनाबलय् ‘बैजुबावरा’ संकिपा रागं छाय्पियातःगु ‘मन तडपत हरि दरसनको आज..’ धाःगु म्येँ जिपिं लठ्ठ जुइक हालाः न्यंकी । वय्कलं कनादी ‘बैजु बावरा’य् ‘ओ दुनियाँ के रखवाले…’ हाःबलय् मोहम्मद रफिया खि हे चुलुक्क वः हँ ।’ गबलें वय्कःयात म्हगसय् खनेथें मासंगल्लीया छेँया न्ह्यःने ‘नमस्ते स्टोर्स’या लिक्क कुनय् च्वंगु नारायणबाःया छेँ (उस्ताद नारायण श्रेष्ठ) पिहां वयाच्वंगु खनी । लिपा जितः जानकारी दइ– ‘खः नारायण साहुया जन्मन्हिया लसता् उत्सादत सःतातःगु ।’बलदेव जुजुयात पासाया दाजु जूसां शिक्षकया नातां बलदेव सर हे धायेगु बानि । निदँति न्ह्यः जनबहाःद्यः सालीगु अष्टमीकुन्हु सनिलय् केलत्वालय् धिसिहिँ न्यासि वयाच्वंगु खनेवं तापाकं निसें सःताः नतुया । असनय् वनाः जनबहाःद्यः रथ स्वया वयागु । ‘छु याये तुति स्याः । पिहां मवना । छेँय्सं तुं का’ धाःगु न्यनागु थौं ८४ दँया वैसय् कलाकार संजय शर्मां फेसबुकय् सुचं बिउगु खन – ‘वय्कः ला मन्त हँ ।’ मचायेक जिगु म्हुतुं पिज्वल – ‘अनिच्चावत संखारा ।’"
https://nepalbhasatimes.com/9661,बिचाः,११३८ दिल्लाथ्व तृतीया,टिप्पर आतंकं ग्रस्त स्वनिगःया सतक,"वंगु छुं न्ह्यवंनिसें स्वनिगःया सतक टिप्पर आतंकपाखें आक्रान्त जुयाच्वंगु दु । लँय् चले याना हइगु टिप्परं क्यलाः न्हिंन्हिं हे धइथें मनू सीगु, घापाः जुइगु घटनात अप्वयेवं आः ट्राफिक प्रहरीं स्वनिगलय् टिप्पर धइगु हे चान्हय् जक चले याये दइगु नियम दयेका बिउगु दु । न्हिनय् अप्वः यानाः टिप्परं ठक्कर नकीगु घटना अप्वःगुलिं टिप्परयात चान्हय् सरे याना छ्वःगु खः ।                                                         तर थुलि यानाच्वनं तक नं टिप्परं क्यलाः मनू घाःपाः जुइगु घटना धाःसा म्हो जूगु मदुनि । टिप्पर दुर्घटना जुया हे च्वंगु दु । थथे जूगुया मू कारण ला लँय् लाथेपाथे ढंगं टिप्पर चले याना हइगुलिं हे खः । स्वनिगःया व्यस्त लँय् नं टिप्पर गाडी थुकथं ब्वाकाः चले याना हइ मानौं उमिसं तिंख्यः दथुइ गाडी ब्वाकाच्वंगु दु । टिप्पर चले याइपिं अधिकांश चालकत ल्याय्म्हचापिं जुयाच्वनी । उपिं मध्ये अप्वःसिके ला लाइसेन्स हे दइ मखु । थन टिप्पर चले यायेगु स्यनेगु व वयां लिपा लाइसेन्स दयेवं विदेश वनेगु उमिगु उद्देश्य खनेदु । उकिं टिप्पर चले याइपिं अप्वः धइथें चालकत शिकारु हे तिनि । उमिसं चले याना हइगु टिप्परं मनूया ज्यान कयाच्वंगु दु । मेखे थौंकन्हय् टिप्पर लगायतया सवारी साधनतय्सं मनू क्यल धाःसा घाःपाः जक जूम्ह खःसां अःखतं ब्याक यानाः स्याना हे बीगु घटना नं उतिकं हे अप्वयाच्वंगु दु । सीसा कम क्षतिपूर्ति बिउसा गाः, घाःपाः जूसा अप्वः खर्च जुइ धकाः । थज्याःगु ज्यायात पनेगु न बल्लाःगु कानून दु, न प्रहरी प्रशासनं हे थुकी गम्भीर रुपं ध्यान बिउ । उकिं लँय् लँय् टिप्परय् मि तया बीगु ज्या नं जुयाच्वंगु दु । थ्व आः प्राथमिकताय् तयाः समाधान यायेमाःगु विषय जूगु दु ।"
https://nepalbhasatimes.com/11261,बिचाः,११३८ गुँलाथ्व त्रयोदशी ,पुनरावलोकन : सरकारया मृगमरिचिका,"स्वनिगः दुने सरकार सतक विस्तार यायेगु नामय् थनया स्थानीय मनूतय्गु छेँबुँ बिना मुआब्जा लाका कायेगु ज्या याये दइमखु धकाः सर्वोच्च अदालतं बिउगु निर्णय विरुद्ध पुनरावलोकनया निंतिं वर्तमान सरकारया भौतिक मन्त्री महावीर सेठं महान्यायाधिवक्ता मार्फत सर्वोच्च अदालतय् निवेदन दर्ता याःगु दु ।                                                         आःया लोकतन्त्रया सरकार धयातःगु केपी ओलीया सरकारं आम जनताया संविधान प्रदत्त सम्पत्तिया हक अधिकारयात हे हाथ्या बियाः जनताया सम्पत्ति सितिकं काये दयेमाःगु अधिकारया माग यासें उगु पुनरावलोकन निवेदन दर्ता याःगु खः । विकासया नामय् वंगु डा. बाबुराम भट्टराईया प्रधानमन्त्रीया कालय् स्वनिगःया स्थानीयवासीतय्गु छेँबुँ बिना मुआब्जा पुलिसया शक्ति छ्यलाः लाका कायेगु ज्या याःगु खः । सरकारया जग्गा प्राप्ती ऐनयात तकं वेवास्ता यानाः प्रशासनं डोजर छ्यलाः ऐतिहासिक व सांस्कृतिक सम्पदा तकं नष्ट यायेगु ज्या याःगु व सरकारया जबर्जस्तीयात विरोध याःपिंत कुनेगु व ख्याच्वः बियाः बिना मुआब्जा आम नागरिकया सम्पत्ति हड्पे याःगु खः । सरकारया उगु नीति पाय्छि मजूगुया विरोधय् आपालं सडक संघर्ष जुल, अन्तत पीडिततय्सं सर्वोच्च अदालतय् सरकार विरुद्ध मुद्दा तयाः थःपिनिगु संविधान प्रदत्त हक सम्पत्तिया सुरक्षाया प्रत्याभूतिया माग याःगु खः । थुगु हे मुद्दाय् सम्माननीय सर्वोच्च अदालतं सुयागुं नं निजी सम्पत्ति सरकारं कायेगु खःसा उकिया उचित मुआब्जा बीमाःगु, सरकारं जग्गा प्राप्ती ऐनयात लागू यायेमाःगु व अथे छेँ–बुँ मदयेक निजी जग्गा कायेगु खःसा अज्याःपिनि उचित बसोवासया ब्यवस्था यायेमाःगु फैसला बिउगु खः । क्षतिपूर्ति बियाः जग्गा प्राप्ती यायेमाःगु खःसा सरकारया ५० अर्ब दां खर्च जुइगु जिकिर यासें न्हापा थें हे सडक विस्तारया निंतिं निजी सम्पत्ति लाका काये दयेमाः धयागु आसय तयाः उगु फैसलाया पुनरावलोकनया निवेदन दर्ता याःगु खः । सर्वोच्च अदालतया उज्वःगु फैसलाया पूर्ण विवरण वयेवं वर्तमान सरकारं सर्वोच्च अदालतयात विकास विरोधीया द्वपं बियाः अथे क्षतिपूर्ति बियाः जग्गा प्राप्ती यायेमाःगु खःसा सरकारया ५० अर्ब दां खर्च जुइगु जिकिर यासें न्हापा थें हे सडक विस्तारया निंतिं निजी सम्पत्ति लाका काये दयेमाः धयागु आसय तयाः आः उगु फैसलाया पुनरावलोकनया निंतिं निवेदन दर्ता यायेधुंकूगु दु । सर्वोच्च अदालतया स्वम्ह सम्माननीय न्यायाधीशपिंसं याःगु फैसला चित्त बुझे मजूसा उकिया पुनरावलोकनया निवेदन तये दइगु कानुनी प्रावधान दु । आः थुगु पुनरावलोकनया मुद्दा न्याम्ह न्यायाधिशपिनिगु पुर्ण इजलासं स्वयेगु याइ । स्वनिगःयात ब्यवस्थित यायेगु व विकासया नामय् थनया रैथानेतय्गु सम्पत्तिया हक लाका कायेगु ज्या छथ्वः मनूतय्सं न्हापांनिसें हे यानाच्वंगु खंके फइ । थुमिसं हरेक ऐतिहासिक, सांस्कृतिक व धार्मिक महत्वया सम्पदा नष्ट यानाः अन भौतिक संरचना दयेकेगु जक मखु दयेके धाःपिं निजी ब्यवसायीतय्त तकं खने मदयेक तिबः बीगु ज्या जुयाच्वंगु दु । पंचायतकालीन इलय् थुज्वःगु सम्पदा नष्ट यायेगु आपालं ज्या जूगु दु । यलया राजकुलो व सप्ततालयात हे न्हंकाः अन ततःधंगु भौतिक संरचना दयेका तःगु दु । यल महानगरपालिकाया पूच्वय् च्वंगु महानगरपालिकाया भवन तकं सप्तताल पुरे यानाः निर्माण जूगु खँ आः अनया जेष्ठ नागरिकतय्सं अझं धायेगु यानाच्वंगु दु । मेखेर ठमेलया कमलपुखू न्हंकाः भराय्दंगु ब्यवसायिक होटल निर्माण जुयाच्वंगु दु । अनया गुथियारतय्सं ब्यापक विरोध यानाच्वंगु खःसां सम्बन्धित निकायतय्सं वेवास्ता यानाः निर्माण ज्या याना हे च्वंगु दु । वर्तमान स्थिति स्वनिगः दुने सडक तब्या जक यानाः थनया यातायात समस्या मज्यनीगु खँ आःया अनुभवं स्पष्ट यायेधुंकूगु दु । नेवाःतय्गु प्राचीन वस्ती व सलंसःदँ निसें वसोवास यानाच्वंपिं रैथाने नेवाःतय्त विस्थापित यायेगु निंतिं राज्यशक्ति अनेक तिकडम याना वयाच्वंगु दु । नेवाःतय्गु छेँ–बुँ लाका कयाः आः विस्तार याःगु सतकय् नं यातायात साधन चले यायेगु स्वयां अन अव्यवस्थित पार्किङ्ग यायेगु बाहेकया मेता ज्या जुयाच्वंगु मदु । सरकारया यातायात ब्यवस्थित यायेगु सोच व योजना मदु । सडकय् यातायात जाम जूगुया कारण सतक चिब्या जूगु व सतक तब्या यायेया निंतिं अनया छेँ थुनेमाःगु हचुवाया नीति नालाः तसकं हे अब्यवहारिक व अव्यवस्थित रुपं छेँ थुनेगु ज्या याःगु खः । थःपिनिगु सम्पत्तिया रक्षाया निंतिं सतकय् कुहां वःपिंत दुव्र्यवहार यानाः पुलिसं अश्रुग्यास व कथिं मुइकेगु ज्या यात । तब्या याःगु सतकय् यातायात सहज याये मफुगु कारणं आःया इलय् अन हे दकले ताःहाकः व अप्वः यातायात जाम जुयाच्वंगु प्रत्यक्ष खंकेफइ । सर्वोच्च अदालतं निजी सम्पत्ति कायेगु खःसा उकिया मुआब्जा बीमाः धकाः याःगु फैसलां अथे मुआब्जा बियाः सतक विस्तार याये फइ मखु, सरकारयाके श्रोत व साधन मदु धयागु हे आःया पुनरावलोकनया जिकिर खः । सरकारं वास्तविकरुपं हे मुलुकय् विकासया लहर हयेगु, ततःधंगु भौतिक निर्माण यायेगु खःसा उकियात आवश्यक बजेटया ब्यवस्थाया जिम्मेवारी नं सरकारयागु हे जुइमाःगु खँय् निता बिचाः मदु । सरकारं छेँया मुआब्जा बियाः सतक निर्माण याये मफइगु, सतक निर्माण यायेगु फुक्क खर्च मुआब्जाय् बी मालीगु जिकिर यानाच्वंगु दु । सर्वोच्च अदालतया छगू न्यायोचित फैसलायात अन्य तरिकां हाथ्या बीगु ज्या लोकतन्त्र सम्मत मखु । यदि सरकारं जबर्जस्तिकथं फैसला पुनरावलोकनया मुद्दा न्ह्यःने यंकेगु खःसा थुकिं सरकारप्रति अनादर व अनास्था ब्वलनी । थ्व लोकतान्त्रिक सरकारया निंतिं ल्वःगु ज्या मखु । जनताया पक्षय् जूगु न्यायोचित फैसलायात अन्यकथं थुइकाः जनताया सम्पत्ति बिना मुआब्जा काये फइ धयागु म्हगस यदि सुना नं खंकाच्वंगु खःसा व मृगमरिचिका बाहेक मेता मजुइगु खँ सम्बन्धित सरकारी निकायया मनूतय्सं इलय् हे वाःचायेकेमाः ।  "
https://nepalbhasatimes.com/11373,बिचाः,११३८ गुँलाथ्व पुन्हि,विवेकशील नेतां जक विकास याइ,"बरोबर जिगु लेख मार्फत धायेगु यानाच्वनागु दु, देश विकास जुइगु अथवा मजुइगु नेतातय्गु कारणं यानाः खः। छाय्धाःसा छुं नं देश गरिब जुइ मखु, देशयात माःगु माक्व प्राकृतिक श्रोतया सम्पत्ति थःगु हे देशय् हे दयाच्वनी । यदि थःगु देशया प्राकृतिक श्रोतया सम्पत्तियात सही ढंगं उपभोग याये फत धाःसा देश विकास जुइ ।                                                         झीसं न्यनाच्वना, इजरायलयाके प्राकृतिक श्रोतया सम्पत्ति मेमेगु देशय् स्वयां अति कम जक दु । तर इजरायल धनी जक मखु, शक्तिशाली नं जुयाच्वंगुलिं वया जःलाखःला व मेमेगु मुस्मां देश नाप टक्कर कयाच्वंगु दु । चिकिचाधंगु इजरायल देशं विशाल मुस्मां देशतय्त ख्यानाच्वंगु दु । इजरायल धनीया नापनापं शक्तिशाली जुइफुगु कारण खः, इजरायलया नेतात देशभक्तया नापं विवेकी जूगु कारण । झीगु देश इजरायल स्वयां तकू, वया नापनापं प्राकृतिक श्रोतया सम्पत्तिं नं धनी खः । अथे खःसां झीगु देश धाःसा गरिब जुजुं वनाच्वंगु दु । कारण नेतात असक्षम, विवेकी व स्वार्थी जक मखु, विदेशी दलाल जुयाच्वंगुलिं यानाः खः। मेखे हानं नेतातय्सं भ्रष्टाचार व कमिशन नयाः देशयात बर्बाद जक मखु देशया अस्तित्व तक नं समाप्त यायेत स्वयाच्वंगु दु । यदि नेतात भिंपिं जुल धाःसा देश धनी जुइ, नेतात मभिंपिं जुल धाःसा देश बर्बाद जुइगु खः । नेपाःया नेतातय्सं देश बर्बाद यानाच्वंगुलिं देशया युवा शक्ति विदेशय् पलायन जुजुं वनाच्वंगु दु । मभिंपिं नेतात सत्ताय् थ्यनाच्वन कि देश बर्बाद जुइसा भिंपिं नेतात सत्ताय् वनेफत धाःसा देशयात याउँक विकास यानाः क्यनेफु धकाः विश्वया राजनीतिक घटनाक्रमं नं प्रष्ट यानाच्वंगु दु । विदेशय् कठीन परिश्रम यानाः थःगु देशया आर्थिक स्थिति क्वातुकेत तिबः बियाच्वंपिं नेपाःमितय्त चयन मदु छाय्धाःसा न्ह्याक्व हे परिश्रम याःसां विदेशय् उमित घृणा व अपमान यानां तुं च्वनी । थ्वहे कारणं यानाः नेपाःया नेतात धाल कि स्वदेशी जक मखु, विदेशीतय्सं तक नं ख्वाः पाउँक तयेगु याइ । मभिंपिं नेतात सत्ताय् थ्यनाच्वन कि देश बर्बाद जुइसा भिंपिं नेतात सत्ताय् वनेफत धाःसा देशयात याउँक विकास यानाः क्यनेफु धकाः विश्वया राजनीतिक घटनाक्रमं नं प्रष्ट यानाच्वंगु दु । दसुया लागि मलेसियायात चमत्कारी ढंगं विकास यानाः क्यनेत सफल जूम्ह नेता डा. महाथीर । जब डा. महाथीर सत्ताय् वनाः देशया नेतृत्व काल, न्हापांगु ज्या धकाः जातिय सौहार्दता व मेलमिलाप हयाः फुक्कं जातियात देश सेवा यायेगु अवसर बिल । मलेशियाय् मलाया जाति ६५ प्रतिशत दु, चिनियाँ ३० प्रतिशत दुसा भारतीय मूलया १०प्रतिशत दु । बाँकी मेमेगु आदिवासी जातित दु । धर्मया हिसाबं ५५ प्रतिशत मुस्लिम माने याइपिं दुसा २० प्रतिशत बौद्धमार्गी दु । १० प्रतिशत जाति क्रिश्चियन धर्मय् विश्वास याइपिं दु । डा. महाथीर सत्ता वये न्ह्यः धर्म व जातीय नामं द्वन्द्व जुयाः आपालं धनजनया नास जुइधुंकूगु देश खः । विशेष यानाः मलाया जाति व चिनियाँ जातिया दथुइ सन् १९६५ पाखे जातीय द्वन्द्व जुयाः चिनियाँतय्गु व्यापार केन्द्र, भवन व उद्योग क्षेत्रय् आक्रमण यानाः चिनियाँ नागरिकतय्त हत्या यायेगु तक शुरु जुल । यदि व इलय् चीन सरकारं मलेसियायात दबाब मबिउगु जूसां जातीय दंगा यक्व जुयाः देश बर्बाद जुइगु खः । देशया अर्थतन्त्र डाँवाडोल जुयाच्वंगु अवस्थाय् डा. महाथिर सत्ताय् वःम्ह नेता खः । महाथीर सत्ताय् वयेसातकि न्हूगु भिजन कथं हे न्हापां राजनीतिक समझदारीया लागि जातीय सद्भाव व मेलमिलाप बृद्धि यायेगु लागि फुक्क जातिया सक्षम बौद्धिक व्यक्तितय्त उच्च पदय् हयाः देश सेवा यायेगु मौका बिल । महाथीर छखे जातीय सद्भाव हयेगु ज्या यातसा मेगु देश सेवा यायेगु अवसर बियाः देशया नं विकास याकल । थ्वया अर्थ जातीय द्वन्द्व खत्तम यायेगु लागि भागबन्डा याःगु मखु, देश सेवा यायेगु मौका बिउगु खः । मेगु महत्वपूर्ण ज्या पुलिस प्रशासनयात चुस्त यानाः भ्रष्टाचार, गुण्डा व हाकुबन्जाःयात कानूनया दायराय् हल। जब भ्रष्टाचार व कमिशनया चक्कर खत्तम जुइ, देश स्वाभाविक रुपं विकास जुइ । डा. महाथिर देशभक्त जक मखु, न्हूगु भिजन ज्वनाः देश विकास याःम्ह राजनेता खः । महाथीरया राजनीतिक थथ्याःक्वथ्याः नं उलि हे रोचक जू । सन् १९६४ य् राजनीतिइ प्रवेश जुयाः संसदया चुनाव त्याकेत सफल जुल । छुं दँ लिपा प्रधानमन्त्री टुकु अब्दुल रहमान नापं विचारय् मतभेद जुल, अले वय्कःयात पार्टीं निष्काशन याना हल । डा. महाथीरं सन् १९७० य् राजनीतिक सफू च्वयाः अति हे चर्चाय् वल । व सफुली राजनीति व आर्थिक समस्या समधानया लँपु क्यनेगु ज्या अथवा न्हूगु बिचार उल्लेख यानाः देशय् अति चर्चा जूगु खः । महाथीरया सफूया ज्ञान व बिचार ज्वनाः टुकु अब्दुल रजाकं मलाया व गैर मलायाया दथुइ आर्थिक असमानता कम यायेगु नीति ज्वनाः ज्या यात । सन् १९७२ सालपाखे डा. महाथीरयात प्रधानमन्त्री अब्दुल रजाकं हाकनं पार्टीइ लसकुस यात । सन् १९७४ पाखे महाथीर पार्टीयात शक्तिशाली यायेगु लागि सक्रिय जुल । दछि लिपा डा. महाथीर पार्टीया उपाध्यक्ष जुल । सन् १९७८ सालपाखे हानं प्रधानमन्त्रीं डा. महाथिरयात उपप्रधानमन्त्रीया जिम्मा बियाः उद्योग व व्यापार मन्त्री नियुक्त यात । सन् १९८१ सालय् प्रधानमन्त्री टुकु अब्दुलं स्वास्थ्यया कारणं प्रधानमन्त्री पदं राजीनामा बिल । डा. महाथीर प्रधानमन्त्री जुल । जब महाथीर प्रधानमन्त्री जुल, देश विकासया लागि न्हूगु भिजन ज्वनाः अति परिश्रम यानाः देशयात उच्च विकास यानाः थःगु देशय् जक मखु, विदेशय् नं अति प्रख्यात जुयादिल । पूर्व प्रधानमन्त्री नजिब रजाकं देशया अर्थतन्त्रयात डाँवाडोल याःगु कारणं यानाः जनतां अति क्रोधित जुयाः रजाकया विरुद्धय् सडकय् कुहां वल । डा. महाथीर नं जनताया आन्दोलनय् भाग कयाः आन्दोलनया नेतृत्व यात । रजाक बाध्य जुयाः आम चुनाव घोषणा यात । आम चुनावय् महाथीरया न्हूगु पार्टीं भाग कयाः त्याकेत सफल जुल । हानं छकः डा. महाथीर प्रधानमन्त्री जुल । थुकिया लिसें महाथीरं ९२ दँया वैंशय् प्रधानमन्त्री जुयाः रिकर्ड नं कायम यात । ज्याथ जूसां नं महाथीर अझ नं देशया आर्थिक अवस्था मजबूत यायेगुली कडा परिश्रम यानाच्वंगु दु । थ्वहे कारणं यानाः पूर्व प्रम रजाक चीन नाप २२ खर्ब ५० अर्बया ऋण कयाः चीन मलेसिया स्वायेगु ग्याँस पाइप लाइन जोडे यायेगु, हानं सिंगापुरं मलेसिया जोडे यायेगु परियोजना रद्दया लागि महाथीरं चीनय् वनाः घोषणा यात । डा. महाथीरं चीनया समकक्षीयात धाल, आःया अवस्थाय् तःधंगु ऋण देशयात आवश्यक मदु । महाथीरया धापू खः देशयात अति कम फाइदा, विदेशीयात यक्व फाइदा जुइगु परियोजना आवश्यक मदु ।  "
https://nepalbhasatimes.com/11873,बिचाः,११३८ ञलाथ्व दुतिया,"संविधान दिवस, हाकुगु न्हि व संशोधन","जनतापाखें निर्वाचित राजनीतिक पार्टीया नेतातय्सं तराई लागाय् गोली चले यानाः, आदिवासी जनजाति नापं उत्पीडित समुदायया मागयात बेवास्ता यासें संविधानसभापाखें देय्या न्हूगु संविधान घोषणा याःगु दिं २०७२ असोज ३ गते खः ।                                                         भदौ ३० गते संविधानसभापाखें तत्कालिन एमाले, माओवादी केन्द्र, नेपाली कांग्रेस, राष्ट्रिय जनमोर्चा, राप्रपा लगायत अप्वः दलया दुई तिहाइ बहुमतं संविधान पारित याःगु खःसा तत्कालिन राष्ट्रपति रामवरण यादवं औपचारिक रुपं घोषणा याःगु ई धइगु असोज ३ गते खः । अबलेनिसें नेपाःया इतिहासय्, अधिकारया सवालंनिसें संविधानया सवालय् छगू ल्वःमंके मफइगु दिं असोज ३ गते जूगु दु । २०७२ सालया असोज ३ गते गनं गनं दीपावली धकाः मत च्याकूगु खःसा मधेसय् मधेसी नापं आपालं आदिवासी जनजातिं ब्ल्याक डे धकाः मत स्याःगु न्हि नं खः । उकिं नं नेपाःया इतिहासया निंतिं थ्व महत्वपूर्ण नापं अर्थपूर्ण दिं जुया बिउगु दु । अबलेनिसें दँय्दसं थें थुगुसी नं सरकारं संविधान दिवस धकाः असोज ३ गतेयात तःजिक हनेगु नितिं तयारी यानाच्वंगु दु । २ नम्बर प्रदेशय् राजनीतिक पार्टीतय्सं औपचारिक रुपं संविधान दिवसया विरोध मयाःसां जनस्तरं नापं अधिकारमुखी आन्दोलनकारीतय्सं धाःसा उगु प्रदेशय् संविधान दिवस कुन्हु हाकुगु न्हि हनेगु तयारी यानाच्वंगु दु । केपी ओली नेतृत्वया सरकारं न्हापा सिबें फरक कथं जनतायात सहभागी याकाः स्वक्वःगु संविधान दिवस हनेत निर्देशन बियादीधुंकूगु दु । सरकारं सरोकारवाला पक्षयात संविधान दिवस तःजिक हनेत निर्देशन बीधुंकूसां संविधान दिवसयात सरकारीस्तरं औपचारिकता बीगु कथं जक हनेगु तयारी बाहेक नेपाःया आदिवासी जनजाति, मधेसी, दलित, मुस्मांनिसें उत्पीडित समुदाय जक मखु आम नागरिकत तकं उत्साहित जुयाच्वंगु मदु । फुक्क समुदाय नापं जनताया भावना कथं जारी जूगु संविधान खःसा सरकारीस्तरं जक मखु छगू कथं जनस्तरपाखें हे उत्सवया रुपय् संविधान दिवस हनीगु खइ । छगू कथं जात्रा हे याइगु खइ । तर उज्वःगु अवस्था खने मदुगु धइगु हे जनता संविधानप्रति सन्तुष्ट मदु धइगुया संकेत खः । सरकारं न्ह्याक्व हे संविधान दिवस धकाः हाला जूसां अन्ततः जनताया दथुइ उत्साह खने मदु । थ्व ल्याखं स्वल थुगुसीया असोज ३ गते सरकारी ज्याकू, स्थानीय सरकार, प्रदेश सरकार व केन्द्रीय सरकारं थःथःगु कथं संविधान दिवस हनेगु ज्या याइ । थुकिया अर्थ धइगु संविधानयात विरोध हे याये मछिंगु थासय् च्वंपिं सरकारी कर्मचारी, संघ अर्थात केन्द्रीय सांसद, प्रदेश सांसद्, स्थानीय जनप्रतिनिधितय्सं जक सविधान दिवस औपचारिकाताय् सीमित यानाः हनेगु याइ । थुखे संविधान दिवस औपचारिकताय् जक हनेगु तयारी यानाच्वंगु दुसा उखे संविधानप्रति थ्व इलय् ततःसलं असहमति दु धकाः धायेछाःपिं, हालेगु आँट दुपिं अले संघर्ष यायेत तयार दुपिं मधेसी नापं जनजातितय्सं छुं छुं थासय् धाःसा हाकुगु दिंया रुपय् हनेगु तयारी यानाच्वंगु दु । प्रम ओली नेतृत्वया नेपाल कम्युनिष्ट पार्टीया नेतृत्वय् न्हय्गू प्रदेश मध्ये खुगू प्रदेश दुसा संघीय समाजवादी फोरम नेपाल व राष्ट्रिय जनता पार्टीया नेतृत्वय् दुगु २ नम्बर प्रदेशय् संविधान दिवसयात हाकुगु दिंया रुपय् हनेगु नितिं अनया बौद्धिक मनूत हे सक्रिय जुयाच्वंगु दु । विधान जारी याःगु इलय् गोली चले याःगु लागा, कफ्र्यू तकं तःगु लागा धइगु थौंया २ नम्बर प्रदेश खःसा थःपिनिगु तःधंगु विरोधया वावजुद नं जारी याःगु, थःपिनिगु अधिकार सुनिश्चित मजूगु नापं संघर्षया आवश्यकता दनि धइगु तायेकाः जारी जूगु संविधानया विरोध यानाः अथे हाकुगु न्हि हनेगु नितिं तयारी यानाच्वंगु खँ वयाच्वंगु दु । थुकिया नितिं संघीय समाजवादी फोरम केन्द्रीय सरकारय् दुथ्याःगु नापं २ नम्बर प्रदेशया सरकारया नं नेतृत्व यानाच्वंगु अवस्थाय् संविधानयात विरोध याये मछिनाः औपचारिक रुपं विरोध याइगु अवस्था मदु अथे हे राष्ट्रिय जनता पार्टी नं २ नम्बर प्रदेशया सरकारय् दुगुलिं औपचारिक रुपं विरोध यायेगु धकाः निर्णय हे याना वनीगु सम्भावना तसकं म्हो जक दु । २ नम्बर प्रदेशय् राजनीतिक पार्टीतय्सं औपचारिक रुपं संविधान दिवसया विरोध मयाःसां जनस्तरं नापं अधिकारमुखी आन्दोलनकारीतय्सं धाःसा उगु प्रदेशय् संविधान दिवस कुन्हु हाकुगु न्हि हनेगु तयारी यानाच्वंगु दु । अथे हे प्रदेश नम्बर १ लागाय् धाःसा छगू राजनीतिक दलं हे औपचारिक रुपं असोज ३ यात हाकुगु न्हिया रुपय् हनेगु धकाः औपचारिक निर्णय याःगु दु । सरकारय् मदुगु राजनीतिक दल अले लिम्बुवान व पहिचानवादी दलया रुपय् न्ह्यःने वयाच्वंगु संघीय लोकतान्त्रिक राष्टिय मञ्चपाखें हाकुगु न्हिया रुपय् हनेत आह्वान तकं याःगु दुसा उमिसं प्रदेश १ या इटहरीइ हाकुगु ध्वाँय् सहित जुलुस पिकयाः संविधान घोषणा जूगु दिंयात हाकुगु न्हिया रुपय् हनेगु घोषणा याःगु खः । संविधान दिवसयात हाकुगु दिवसया रुपय् असोज ३ गते हनीपिं मधेसी नापं आदिवासी जनजातितय्सं गुकथं संविधानय् थःपिनिगु हक अधिकार मदु, भाषिक, जातीय नापं सांस्कृतिक समानता मदु, पहिचान मदु धइगु खँ तयाः थःपिनिगु माग पूरा यायेमाः धयाच्वंगु खःसा थ्वहे खँ नेवाः न्ह्यलुवातय्संनिसें मेमेगु आदिवासी जनजातिया न्ह्यलुवातय्सं नं धायेगु यानाच्वंगु दु । तर थुलि जक पाः कि उमिसं थःपिं हे न्ह्यःने वयाः हाकुगु दिवसया रुपय् हनाच्वन, मेपिंसं संविधान अपुरो व अधुरो धकाः जक धायेगु तर संविधान दिवसयात हाकुगु न्हिया रुपय् हनेगु धाःसा मयाः । थुगु ल्याखं स्वल धाःसा थौंया इलय् प्रमुख राजनीतिक पार्टीया प्रभाव लानाच्वंगु समुदायया न्ह्यलुवातय्सं संविधानय् थःपिनिगु अधिकार मदु उकिं अपूरो व अधुरो संविधान धायेगु अले आःया प्रमुख राजनीतिक पार्टी सिबें ब्यागलं कथंया बिचाः तयाः संघर्ष याइपिं छगू कथं आँट दुपिंसं धाःसा संविधान दिवसयात हाकुगु दिवसया रुपय् हनेत्यंगु दु धायेछिं । प्रत्येक्ष रुपं संविधान दिवसयात विरोध याइपिं व मौन च्वनीपिं तर दिवसय् सहभागी मजुइगु । थुगु ल्याखं जक पानाच्वंगु दु तर मूल रुपं धाःसा नेपाःया बहुसंख्यक समुदाय अर्थात जनता वर्तमान संविधानप्रति सन्तुष्ट मदु धायेफइगु अवस्था दु । उकिं संविधान दिवस न्ह्याक्व हे तःजिक हने धकाः सरकारं धाःसां जनतायात सहभागी याकाः उत्सवया रुपय् धाःसा हनेफइगु अवस्था मदु । गबले तकं सविधान संशोधन यानाः उत्पीडित समुदायया माग सम्वोधन जुइ मखु अबले तक संविधान दिवस औपचारिकताय् जक सीमित जुयाच्वनी । थौं केपी ओलीया नेतृत्वय् सरकार दयेकूगु खुला दयेधुंकल । संविधान संशोधन यायेत तयार दु नं धयाच्वंगु दु । तर नं संविधान संशोनधया निंतिं माःकथंया तयारी याःगु खनेमदु । थ्वहे असोज ३ गते तकया दुने संघीय कानून हयेमाःगु संवैधानिक बाध्यता दुसा अनं लिपा जक संविधान संशोधनया बारे सहलह ब्याकेगु तकं धयाच्वंगु दु । वर्तमान सरकारं संविधान दिवसया हे दिनय् थुगु दिं तकया दुने थुगु कथं संविधान संशोधन याना जनताया अधिकार स्थापित यायेगु जुइ धकाः घोषणा यात धाःसा आवंलि छगू कथं जनतायात उत्साह अप्वया वइ । मखु न्हापा थें हे संविधान संशोधनया सवालयात आलटाल जक यानाच्वनेगु खःसा दँय्दसं संविधान दिवस नापनापं हाकुगु दिं नं हनेगु क्रम जारी हे जुयाच्वनी धकाः थुइकेमाः ।  "
https://nepalbhasatimes.com/11232,बिचाः,११३८ गुँलाथ्व द्वादशी ,विचरा …. इपिं दलया बन्दी जुइ !,"विश्व प्रसिद्ध नाटककार बर्नार्र्ड शानं ‘पार्टी सिष्टम’ अर्थात दलीय व्यवस्था नांया छपु निबन्ध च्वःगु दु । यक्व न्ह्यः । तर । अय्नं । उगु निबन्धया तर्कत अझ नं सत्य । समसामयिक खने दइ । दलीय व्यवस्थातय् बहुमत प्राप्त दल सरकारय् वइ । सरकार संचालन याइ । अल्पमत प्राप्त दल प्रतिपक्षय् च्वनी । थ्व दलीय व्यवस्थाया चलन खः । जुइ । दलीय व्यवस्थाय् कार्यपालिका व व्यवस्थापिका दथुइ निकट स्वापू दइ । कार्यपालिकाया चयन व्यवस्थापिकां याइ । कार्यपालिका व्यवस्थापिकाप्रति जवाफदेही जुइ । व्यवस्थापिकाय् विश्वासया मत काये मफुत कि कार्यपालिका भंग जुइ । प्रधानमन्त्रीं राजीनामा बी । त्वःती । उकिं सरकारय् दुगु पार्टीं न्ह्याबलें व्यवस्थापिकाय् थःगु बहुमत कायम यायेत स्वइ । थःगु दलया सदस्यतय्सं सरकारया नीतिया सदां समर्थन यायेमाः । बाध्यता दइ ।                                                         अथे हे प्रतिपक्ष दलया धर्म सदां बहुमतया सरकारयात असफल यायेगु दाउ जुयाच्वनी । सरकारी नीति तथा कार्यक्रमया सदां आलोचना, विरोध यानाः सरकारया बारे जनताया दथुइ खिउँगु धारणा बुइकेगु स्वयाच्वनी । सरकारं बांलाःगु ज्या याःसां समर्थन याइमखु । विरोध हे जक यानाः सरकार क्वःथलेत स्वयाच्वनी । प्रतिपक्षया सदस्यतय्सं सरकारया विपक्षय् भोट कुर्केमाः । मुद्दाया गुण दोषया खँ वइमखु । जुइमखु । प्रतिपक्षी दलं सरकारया विरोधय् मत बी हे माः । निर्देशन जुइ । दलीय व्यवस्था प्रजातान्त्रात्मक व्यवस्था धाइ । प्रजातन्त्रय् हरेक व्यक्तिं थःगु अन्तरआत्माया अभिव्यक्ति बी । बी दइ धइगु सैद्धान्तिक धापू जुइ । थौं देशय् संघीयता वयाच्वंगु दु । पिनें संघीयताया बखान त्वःती । तर व्यवहारय् संघीयता देय्या एकताप्रति खतरा धइगु धारणा न्ह्याकेत स्वइ । प्रदेशया नां तयेगु खँ वइ । ‘किरात प्रदेश’, ‘नेवाः ताम्सालिङ प्रदेश’ इत्यादि । शीर्षस्थ नेतातय्सं धाइ थज्याःगु नामं जातीयताया दुर्गन्ध वइ । तर दलीय व्यवस्थाय् व्यवहारिक जुइमखु । चाहे सरकार पक्षीय व्यवस्थापिकाया सदस्य जुइबिउ, चाहे प्रतिपक्षया । इमिसं थःगु मत थःथःगु पार्टीया निर्देशनकथं पित बीमाः । मनं खं थें बी दइमखु । सरकारं बांलाःगु ज्या याःसां प्रतिपक्षया सदस्यतय्सं उकिया समर्थन यायेगु स्वतन्त्रता पार्टी बी मखु । अथे हे सरकारं बांमलाःगु ज्या याःसां सरकारी पक्षया जनप्रतिनिधि सदस्यतय्सं उकियात मिखा तिसिनाः समर्थन याये हे माः । विरोध याये दइमखु । दलीय व्यवस्थायात जनप्रतिनिधिया प्रजातन्त्रात्मक व्यवस्था धाःसां वास्तवय् व्यवस्थापिकाय् जनप्रतिनिधित थःथःगु पार्टीया बन्दी जुइ । इमिसं थःगु नुगःखँ प्वंके दइमखु । पार्टीं जारी याःगु ‘ह्वीप’यात इमिसं पालना यायेमाः । पालना यायेत बाध्य जुइ । पार्टी व्यवस्थाय् सरकार व प्रतिपक्ष दथुइ सदां बैर भाव दयाच्वनी । छगुलिं मेगुयात बदनाम यायेगु कासाय् हे इपिं व्यस्त जुयाच्वनी । बर्नार्र्ड शानं दलीय व्यवस्थाया विश्लेषण यानाः दलीय प्रणाली यथार्थय् पूर्ण प्रजातन्त्रात्मक पद्दति मखु धइगु खँ उला बी । ख नं खः । थौं । देशय् जनप्रतिनिधि जुयाः जनमत कयाः प्रतिनिधित व्यवस्थापिकाय् वनी । अनेक म्हगस दइ । तर इपिं व्यवस्थापिका दुने पार्टीया अनुशासनय् च्वनेमाः । पार्टीया निर्देशनय् च्वनेमाः । पार्टी निम्ह प्यम्ह नेतातय् ल्हाती लानाच्वनी । हरेक पार्टी आन्तरिक प्रजातन्त्र मदु । निम्ह प्यम्ह नेतातय् हैकमवाद दयाच्वनी । असन्तोषया सः पिहां वयाच्वनी । जनप्रतिनिधितय्त नेतातय्सं प्याडा खंकी । धाःधाःथे सनेमाःपिं रोबोट खंकी । तायेकी । व्यवस्थापिकाय् जनप्रतिनिधित नेतातय् इशाराय् सनेमाः । थ्व हे दलीय व्यवस्थाया विशेषता जुइ । खः । दलीय व्यवस्था संचालन यायेत अनुशासनया भूमिका उचिकं दइ । अनुशासन विहीनतां दलतय्त संगठित यायेत सम्भव जुइमखु । उकिं दलीय ह्वीपया नं थःगु थासय् आवश्यककथं महत्व दइ । व औचित्यपूर्ण जुइ । तर दलीय अनुशासनया नामय् जनप्रतिनिधितय्सं थःगु आत्मायात स्यायेमाःगु स्थिति वइ । थःगु सरकारं गलत नीति काःसा समर्थन याना हे च्वनेमाः । इपिं असहाय जुइ । थौं देशय् संघीयता वयाच्वंगु दु । पिनें संघीयताया बखान त्वःती । तर व्यवहारय् संघीयता देय्या एकताप्रति खतरा धइगु धारणा न्ह्याकेत स्वइ । प्रदेशया नां तयेगु खँ वइ । ‘किरात प्रदेश’, ‘नेवाः ताम्सालिङ प्रदेश’ इत्यादि । शीर्षस्थ नेतातय्सं धाइ थज्याःगु नामं जातीयताया दुर्गन्ध वइ । राष्ट्रिय भाव बीगु नां तयेमाः । वकालत याइ । देय्या विशेषता, सौन्दर्य थौं जनजातिया संस्कृति, कला, संगीत । देय्या विविधतां जाःगु क्यबया सुगन्ध खः इपिं । राष्ट्रया अंग इपिं । इमिगु नां गथे यानाः दुर्गन्धित जुइ । संकीर्ण जुइ । एवं दृष्टिं हरेक प्रदेशया विशेषतायात न्हंकाः राष्ट्रियताया नामय् देय्या विविधता गौरवप्रति कुदृष्टि लुयाच्वंगु दु । प्रादेशिक व्यक्तित्वयात क्वत्यलेगु खःसा संघीयताया छुं अर्थ दइमखु । थौं सरकारया सम्बन्धित प्रतिनिधितय्सं थःथःगु प्रादेशिक नां विशेषतायात ल्यंकेमाः धइगु खँय् स्वतन्त्रापूर्वक नवायेगु साहस याये फयाच्वंगु मदु । वय्कःपिंं कुण्ठित मनस्थितिइ खने दइ । शायद बर्नार्ड्र शानं दलीय व्यवस्थाय् प्रतिनिधित दलया बन्दी जुइ । इमि अन्तरआत्मां ज्या याये फइमखु धाःगु खँ खः थें च्वनी । ताइ । विचरात ….!"
https://nepalbhasatimes.com/11219,बिचाः,११३८ गुँलाथ्व द्वादशी ,संघीयता खतराय् खःला ?,"संविधानकथं नेपालय् थौंकन्हय् स्वंगू तहया सरकार संचालनय् दु । एकात्मक व केन्द्रीकृत शासन व्यवस्थाया थासय् संघात्मक व स्वंगू तहया सरकार दइगु शासन व्यवस्था थौंकन्हय् संचालनय् दु । संघीय व्यवस्थाय् संघ व प्रदेशं थःगु हे कानुन दयेकाः कर म्हयेगु व थःगु थासय् विकास थःपिंसं हे याये दइगु संघीय व्यवस्थाया विशेषता हे खः । तर नेपालय् संघीयता निगू तहया सरकार जक मखु कि स्थानीय तहयात नं अधिकार सम्पन्न दयेकाः स्वंगू तहया सरकार सहितया संघीयताया अभ्यासय् नेपाः दु । न्हूगु संविधानकथं दकलय् न्हापां स्थानीय तहया चुनाव स्वंगू चरण यानाः क्वचाःगु खः । न्हापांगु चरणय् स्थानीय निकायया चुनाव क्वचाःथाय् स्थानीय निकाय जनप्रतिनिधितय्सं संचालन जूगु दत्या धइथें दइनसा प्रदेश नं. २ या स्थानीय तहया चुनाव क्वचायाः देय् न्यंक स्थानीय निकायय् निर्वाचित जनप्रतिनिधित वःगु दछि फुत ।                                                         यक्व अधिकार सहितया स्थानीय तहया नं थःगु हे बजेट आर्थिक मसान्त नाप ज्वःलाकाः पिकाये माःगु संवैधानिक व्यवस्था दुगुलिं वंगु श्रावण १५ दुने तक यक्व धइथें स्थानीय तहं थःगु बजेट सावर्जनिक यात । संविधानं स्थानीय निकायय् दुने थःपिंसं हे कर म्हयाः आम्दानी याये फइगु अधिकार बियातःगुलिं निर्वाचित स्थानीय निकायतय्सं थःगु निकायया आम्दानी क्वातुकेत करया क्षेत्र, करया दायरा व गुलिखे कर नं अप्वयेकाः बजेट वयेवं करया हे खँ कयाः देय् हे तरंगित जुइगु अवस्थाय् थ्यन । गुलि थासय् स्थानीय तहतसें कर अप्वयेकल धकाः विरोध नं जुल । विरोध जूथाय् स्थानीय तहया प्रतिनिधितसें नं कर पुनरालोकन यायेगु सहमति नं यात । गुलि स्थानीय तहं थीथी खँय् कयाच्वंगु सिफारिश वापतया करत निःशुल्क यानागु दु धकाः नं सावर्जनिक याःगु दु । थ्व संविधान स्वयां न्ह्यः न्हापा स्थानीय तह जूबलय् नं थीथी कर व दस्तुर स्थानीय तहं म्हया हे च्वंगु खः । तर न्हूगु संविधान धुंकाः स्थानीय निकायया थासय् तहया रुपय् अधिकार सम्पन्न दयेका बिल । उकिया न्हापांगु प्रयोग कथं स्थानीय तहतय्सं संविधानं बिउगु शीर्षक मार्पmत स्थानीय तहं बजेट मार्पmत करया भाः क्वःछी फइगु अधिकारया प्रयोग जूबलय् स्थानीय तहतय्सं करया दायरा व क्षेत्र अप्वयेका कर व दस्तुर घोषणा यायेवं विरोधया प्रतिक्रिया तिब्र जूगु खः । कर म्हयेगु अधिकारया स्वतन्त्रतापूर्वक उपयोग याःगु स्थानीय तहतय्सं उकिया उपभोग स्थानीय तहया निर्वाचित जनप्रतिनिधितय्सं थःगु सुविधा अप्वयेकेगु नितिं आम्दानीया दुरुपयोग जुइगु कथंया अभ्यास नं जुइगु खःला धकाः नं कर अप्वयेकूगुया विरोध जुल । कर म्हः थें संविधानं हे अधिकार बियातःगु स्थानीयतह नं उदाहरण जुइगु कथं स्थानीय जनतायात सुविधा व विकास निर्माणया ज्या याःगु अनूभुति धाःसा याये मखंनि । विश्वास याये थुगुसी स्थानीय तकया थःगु हे बजेट वःगुलिं बजेटं विनियोजित याःगु कथंया विकास निर्माणया ज्यां नं तिब्रता कयाः जनतायात सुविधा बीफःसा कर वृद्धि व करया दायरा अप्वयेकूगुया लजिकली इन्ड जुइ मखु धइगु खःसा आः गुलि आलोचना स्थानीय निकायं फयेमाल व स्वयां नं अप्वः ब्वः फयेमाली । स्थानीयतहं थःपिसं स्वयाः घोषणा याःगु करनाप संघीय व्यवस्थाया प्रत्यक्ष स्वापू मदु । तर जनमानसय् स्थानीय तहं घोषणा याःगु करं संघीयता अफाप सिद्ध यायेगु कुतःयात धाःसा मलजल जू वन । नेपालय् संघीयता हे मवःसां स्थानीय निकाय ला द हे दइ । स्थानीयतहं थःपिसं स्वयाः घोषणा याःगु करनाप संघीय व्यवस्थाया प्रत्यक्ष स्वापू मदु । तर जनमानसय् स्थानीय तहं घोषणा याःगु करं संघीयता अफाप सिद्ध यायेगु कुतःयात धाःसा मलजल जू वन । नेपालय् संघीयता हे मवःसां स्थानीय निकाय ला द हे दइ । अले स्थानीय निकायं थःपिंसं म्हइगु कर व दस्तुर संघीयता मवल धकाः निःशुल्क जुइगु नं मखु । तर स्थानीय तहया कारणं संघीयता बदनाम जुइ मालीगु खःला धइगु सवाल धाःसा पिदन । थुकिं यानाः संघीयताया पक्षधरतय्त चिन्तित नं याका बिल । खय्त ला स्थानीय तहलय् करया घोषणाया कारणं जक तत्काल हे नेपालं संघीयता मदइगु अवस्था धाःसा मदु । धात्थें धायेगु खःसा संघीयताया मू थां प्रदेशया सरकार व प्रदेशया संसदं थःगु उपस्थितिया अनुभूति तकं जनतायात बीफुगु अवस्था मदुनि । प्रदेशया सर्वसाधारणयात थःगु प्रदेशया मुख्यमन्त्री, सभामुख व मन्त्रीतय् नां न्यन धाःसा लिसः बीफुपिं नगण्य हे जक दइ । गुलि जनतायात वंगु आमनिर्वाचनय् थःपिंसं प्रदेशया सभासद नं ल्ययागु खँ तकं ल्वःमने धुंकल । उमिसं अझ नं चुनाव मार्पmत थःपिंसं वडा सदस्य, वडा अध्यक्ष, मेयर व संघया सभासद् ल्ययागु जक लुमंनि । थन प्रदेश तह नं कार्यान्वयन तहलय् वनेधुंकल धइगु वाः हे मचाःनि । उकिं संघीयताया वास्तविक अभ्यासया अनुभूति जनतां याये मखंक हे संघीयताया कारणं कर अप्वःगु धकाः हल्ला यायेगु पाय्छि जुइ मखु । संघीयता क्वातुकेगु नितिं दकलय् अप्वः चिन्तित जुइमाःपिं सुं दइसा व प्रादेशिक सरकार व संसद हे खः । छाय्कि संघीयता मन्त धाःसा मदइगु संरचना धइगु प्रादेशिक तहया राजनीतिक संरचना खः । उकिं स्वाभाविक रुपं संघीयता ल्यनेमाः धकाः संघ व स्थानीय तह चिन्तित मजुइफु । उकिं प्रादेशिक सरकार व संसदं थःगु उपस्थिति जनताय् गुलि क्यने फइ संघीयता उलि हे क्वातुइ । तर थौंतक प्रादेशिक सरकारतय्सं थःगु आकार क्यने मफुनि । प्रादेशिक सरकार नं दु धइगु अनुभूति प्रादेशिक विदा घोषणाय् जक खनेदु । सुशासन, विकास निर्माण व स्थानीयतहया विकास निर्माणया ज्यायात सुपरिवेक्षण व दिशानिर्देश जुइगु कथं प्रदेशया सरकार व संसदं म्हितेमाःगु भूमिकाया तत्काल अभाव धाःसा खनेदु । प्रादेशिक सरकारया भूमिका प्रभावकारी मजुल धाःसा संघीयताय् न्ह्यसः दनाः खतरा ब्वलनी । थ्व सवालय् मेपिं मखु प्रादेशिक सरकार व संसद गुलि चिन्तित खः धइगु सीमदुनि ।"
https://nepalbhasatimes.com/13015,बिचाः,११३८ ञलागा एकादशी,प्रदेश नं ३ या नां ‘नेवाः तामसालिंग’,"२०७२ सलाय् पिदंगु नेपाःया न्हू संविधान २०६२÷६३या अन्तरिम संविधानया पूरक खः । २०६२÷६३ या अन्तरिम संविधान नेपालय् १२ दं मल्याक माओवादीतय्सं राज्य विरुद्ध याःगु सशस्त्र आन्दोलन व १९ न्हु तक जनतां याःगु जनआन्दोलनया लिच्वः खः । उगु आन्दोलनया मूल कारकतत्व देय्या बहुसंख्यक आदिवासी जनजातितय्त राज्यं यानाच्वंगु विभेदया अन्त यायेगु निंतिं पहिचान सहितया संघीयता निर्माणया यायेत संविधानसभाया निवार्चन खः ।                                                         मुलुकय् निक्वः संविधानसभाया निर्वाचन लिपा नेपाःया न्हूगु संविधान निर्माण जुल । तर उगु न्हूगु संविधान २०६२÷६३या भावना अनुरुप जुइमफुत । आदिवासी जनजातिया पहिचानयात सत्ताय् थ्यनाच्वंपिं राजनीतिक पार्टीतय्सं सहज रुपं काःगु खनेमंत । २०७२ सालय् पितहःगु संविधानयात हे राजनीतिक अधिकारया पूर्ण प्राप्ति जूगु व आः मेगु आन्दोलनया आवश्यकता मंत धयागु धारणा तकं राजनीतिक पार्टीतय्सं पितबीगु यानाहल । न्हूगु संविधानय् जातिय पहिचान, बहुल संस्कृति आदियात पूर्णरुपं वेवास्ता यानाः नां नं मदुगु, पहिचान नं मदुगु संघीय संविधान जारी जुल । सत्ताय् थ्यनाच्वंपिं राजनीतिक पार्टीतय्सं सहमतिया नामय् न्हयगू प्रदेश घोषणा यात । मुलुकय् जर्वजस्त राजनीतिक परिवर्तनया हिमायतीकथं न्ह्यःने खनेदयेकःवःगु माओवादी पार्टीं तकं पुलिं चुयाः यथास्थितीवादी शक्ति नाप लम्पसार जूगु खनेदत । जनताया चाहनाकथं पहिचान सहितया प्रदेशया नां पारित जुल धाःसा थुकि आम जनतां स्वीकार्य याइगु खँय् विवाद मदु । तर दुई तिहाइया घमण्डय् आम जनताया चाहना अःखः ज्या जुल धाःसा थ्व स्वयम सत्तारुद्ध राजनीतिक पार्टीतय्गु निंतिं प्रत्युतात्मक जुइगु निश्चित दु । थ्व मी आः तक सिनावंगु मदुनि । सत्तारुद्ध राजनीतिक पार्टीत आः दुई तिहाइ बहुमतया नामय् अराजक व अस्थीर वातावरण मुलुकय् ब्वलंकेत तत्पर हे तिनि । नां बिनाया ७ गू प्रदेश निर्माण जुल । आःया प्रसंगय् कमसेकम थ्व न्हय्गू प्रदेशया नामं जूसां पहिचान न्ह्यब्वयेमाः धयागु खँ पहिचानया आन्दोलनकारी, हिमायतीतय्सं बिचाः यानाच्वंगु खः । तर सत्ताय् दुई तिहाइ बहुमत दुपिंसं थःपिनिगु मनोमानीकथं प्रदेशया नां व उकिया राजधानी क्वछिना हयाच्वंगु दु । थज्याःगु अवस्थाय् आः हाकनं उकिया विरुद्ध आन्दोलन दना वःगु दु ।सत्ताय् दइबलय् थःम्हेस्यां यानागु न्ह्यागुं ज्या पाय्छि धकाः सोच दयेका च्वनीपिनिगु अहमया कारणं हे मुलुकय् आन्दोलनया स्थिति ब्वलनीगु खः । प्रदेशया नामाकरणय् नं राजनीतिक शक्तियात छ्यलाः आम पहिचानयात बेवास्ता यायेगु ज्या याना वयाच्वंगु दु । जनतायात गर्व जुइगु ज्या मयासे राजनीतिक शक्ति क्यनेकथं यत्थे ज्या याना जूगु कारणं हे मुलुकय् आन्दोलन ब्वलनाच्वंगु दु । दुई तिहाइ सरकार विरुद्ध राजनीतिक शक्तितय्सं छुं यायेमफुसां आम जनता थःपिनिगु पहिचानया नामय् सतकय् कुहां वये धुंकूगु दु । नेपाः विविध भाषाभाषी व जातजातिया देय् खः धयागु वास्तविकता आःया दुई तिहाइ सरकारं नं बेवास्ता यानाच्वंगु दुसा पंचायती शासनय् ला सबै नेपाली पञ्च, सबै पञ्च नेपाली वा एक भेष, एक भाषा, एक जातिया नारा ज्वनाः राज्य शासन न्ह्याकूगु खः । थुकिया लिच्वःकथं अन्ततः पञ्चायती शासनया देहवशान जक जूगु मखु, थुकिया प्रवर्तक शाह जुजुतय्गु शासन हे अन्त जुल । आःया सन्दर्भय् नं राज्य शक्तिं बहुल जनजातियात बेवास्ता यानाः थःपिनिगु मनमानीकथं प्रदेश नं ६ यात कर्णाली व ४ यात गण्डकी नामाकरण यायेधुंकूगु दु । उकथं हे मेमेगु प्रदेशय् नं थुकथं हे भौगौलिक नामं प्रदेश निर्माण यायेगु कुतः न्ह्याकाच्वंगु दु । प्रदेश नामाकरणया निंतिं प्रदेश नं ३ य् नं पहिचानया नामाकरण जुइमाः धयागु खँय् आन्दोलन जुयाच्वंगु दु । थनया आदिवासी जनजातितय्गु बाहुल्यताया लिधंसाय् ‘नेवाः ताम्सालिंग’ प्रदेशया नामाकरणया माग यानाच्वंगु दु । तर सत्तारुद्ध राजनीतिक पार्टीतय्सं थुकियात वास्ता यानाच्वंगु मदु । मेखेर थ्व आन्दोलन नं प्रभावकारी जुइफयाच्वंगु मदु । प्रदेश नं ३ या हकय् थुगु प्रदेशया नां ‘नेपाल मण्डल’ हे जुइमाः धयागु मान्यता थनया आदिवासी जनजातितय्गु खः । थ्व नांया औचित्यता व उपादेयतायात कयाः अनेक ऐतिहासिक, भौगोलिक, सामाजिक प्रमाणत यथेष्ट दु । छगू इलय् थ्व प्रदेशया नामाकरण ‘नेपाल मण्डल’ हे जुइमाः धयागु आन्दोलनय् ब्वति काःपिं मनूत आःया इलय् सत्तारुद्ध राजनीतिक पार्टीया नेता व सांसद जुयाच्वंगु दु । तर थुपिं आः सुम्क च्वनाच्वंगु कारणं थ्व आन्दोलन कमजोर जुयावंगु खः । उमिसं थःपिंसं न्ह्यका वयाच्वनागु आन्दोलनया औचित्य थःपिनिगु पार्टी दुने तकं थ्वयेके मफुगु कारणं पहिचानया थुगु आन्दोलन अशक्त जुयावंगु खःसां थुकिया अन्त जूगु मदुनि । प्रदेश नं ३ या नां ‘नेवाः ताम्सालिंग’ जुइमाः धयागु प्रस्ताव वास्तवय् थुगु प्रदेशया नां ‘नेपाल मण्डल÷प्रदेश व तामसालिंग प्रदेश’ जुइमा धयागु आन्दोलन न्ह्याका च्वंपिनिगु छगू सहमतिय आन्दोलन खः । थुकिं नेवाः व तामांगतय्गु पहिचान न्ह्यब्वइगु विश्वास थुमिगु दु । तर थुकिया स्वीकारोक्ती सत्तारुद्ध राजनैतिक पार्टीतय्सं याइ धयागु खँय् अनेक शंका दनि । प्रदेशया नामाकरणयात कयाः आःतक सत्तारुद्ध राजनीतिक पार्टीतय् दथुइ जूगु छुं कथंया समाचार सार्वजनिक जूगु मदुनि । थुमिगु बिचाःकथं नामाकरणया एजेण्डाय् वइगु न्ह्याःगु प्रस्ताव सत्तारुद्ध राजनीतिक पार्टीया दुई तिहाइ बहुमतया लिधंसाय् पारित जुइगु कारणं छुं नं प्रस्तावित जुइगु खँय् थुपिं धुक्क जुयाच्वंगु खनेदु । अज्याःगु नां छुं कथंया पहिचानलिसे स्वाना च्वनेम्वाः धयागु मानसिकता थुमिगु दु । न्यनेदु कथं आःया मोहनि नखःया अलमलय् थुमिसं प्रदेशया नां व थुकिया प्रस्तावित राजधानी प्रस्ताव पास यानाः पारित यायेगु ग्वसा यानाच्वंगु दु । जनताया चाहनाकथं पहिचान सहितया प्रदेशया नां पारित जुल धाःसा थुकि आम जनतां स्वीकार्य याइगु खँय् विवाद मदु । तर दुई तिहाइया घमण्डय् आम जनताया चाहना अःखः ज्या जुल धाःसा थ्व स्वयम सत्तारुद्ध राजनीतिक पार्टीतय्गु निंतिं प्रत्युतात्मक जुइगु निश्चित दु ।  "
https://nepalbhasatimes.com/12627,बिचाः,११३८ ञलागा दुतिया,आः ला दनेगु लाकि ?,"अमीररत्न ताम्रकार                                                          संविधान व संघीयतां नेवाः लगायत आदिवासी जनजातितय्त ध्वं लायेत खस ब्राम्हनवादीत ताःलाःगु दु । नेवाः लगायत आदिवासी जनजाति व नेकपा (क्रान्तिकारी माओवादीं) वर्तमान संविधानयात प्रतिगामी व जनविरोधी धासें विरोध व बहिष्कार यानावःगु खँ सुनां मस्युगु खइमखु । संघीयता नं पहिचानविहिन जुयाबीवं नेवाःलगायत उत्पीडित जनतायात छुं फाइदा बीगु खनेमदु । थुलि जक मखु, आः छगू यायांं निगू यायांं नेवाःतय्गु छेँ, बुँ, थाय्बाय् निसें सम्पूर्ण पहिचानयात नामेत यायेत स्वयाच्वंगु दु । थःपिनिगु गामय् लँ छपु दयेके मफुपिं खस ब्राम्हणवादीतय्सं स्वनिगलय् वयाः विकास व समृद्धिया नामय् दुगु सम्पदा व बस्तीयात ध्वस्त यायेगु यानाच्वंगु दु । सतक विस्तार, चक्रपथ विस्तार, स्मार्ट सिटी लगायत त्वह तयाः थनया प्राचिन व ऐतिहासिक विकसित नेवाः बस्तियात तछ्यानाः गैर नेवाःतय्गु वस्ति दयेकेगु व कंक्रीटया सहरय् रूपान्तरण यायेत स्वयाच्वंगु स्पष्ट दु ।विकासया नामय् जुयाच्वंगु थुगु विनाशकारी ज्यायात नेवाःतय्सं थुइके फयाच्वंगु मदु । राजनीतिकरूपं भचा सचेत व सक्रिय धयातःपिं नेवाःत प्रतिकृयावादी संसदीय दलत नेपाली कांग्रेस, नेकपा (ओली + प्रचण्ड), संघीय समाजवादी फोरम, न्हूगु शक्ति लगायत पार्टीतय्गु झोला क्वबुयाः इमिगु च्यःज्या यायां लिमलाः । अले ल्यं सर्वसाधारण नेवाःत जात्रा–पात्रा, नखःचखः, धर्म कर्म व भ्वय् न्यायेकु न्यायेकुं फुर्सद मदु । दलतय्सं नेवाः राज्यया माग व नारा त्वःता बीवं समितिया नेतृत्व नेवाःतय्सं यायेफुगु खःसा स्थिति मेगु हे जुइगु खः । दलतय्सं त्वःतूसां नेवाःतय्सं नेवाः स्वायत्त राज्यया माग न्ह्यःने तयाः आन्दोलनया माध्यमं दलतय्त ख्याये फयेमाःगु खः । अथे यायेफुगु खःसा, सम्भवतः नेवाः राज्य बीत बाध्य जुइगु खः । सतक विस्तार व फास्ट ट्रयाक लगायतया नामं नेवाःतय्गु छेँबुँ योजनाबद्ध रूपं हे अधिकरण यायां नेवाःतय्त विस्थापित यायेगु ज्या तिव्ररूपं न्ह्यानाच्वंगु दु । थ्व ज्याझ्वः आवश्यक मखुसां कमिशनया लोभ व विकास व विस्तारया त्वहः तयाः थनया नेवाःतय्त विस्थापित यायां यंकेगु व अन्ततः सुकुम्वासी याना छ्वयेगु गुरुयोजना कार्यान्वयन यायेगुली थ्व संसदीय दलया भ्रष्टपिं नेतात सकृय जुयाच्वंगु खनेदु । वर्तमान सत्ताधारी दलया नेतात नेवाः बिरोधी खः । उमित नेवाः लगायत आदिवासीत न्ह्यःने वइगु स्वयेमयः । खस ब्राम्हणवादी सोचकथं छगू भाय्, छगू भेषया नारा थ्वयेके मास्ति वः व उगु नाराया विरोध याइपिं नेवाः लगायत आदिवासी जनजातितय्त थनंं ख्यानाः हाः नाः मदयेकाः पितिना छ्वयेमास्ति वः । उकिसनं नेवाःत थःपिं संगठीत मदु, छिन्नभिन्न अवस्थाय् लानाच्वंपिं नेवाःतय्त याउँक हे ख्यानाः थनं विस्तापित यानाः पित छ्वयेफइ व प्वंगु थासय् पिनेया गांगामय् च्वंपिं खस ब्रम्हुतय्त थन हयेफइ धयागु विश्वासया लिधंसाय् ज्याखँ यानाच्वंगु खनेदु ।अथे ला नेवाःत थौंतक नं थःपिं संगठित जुइमफुसां इलय् ब्यलय् मुनाः जात्रापात्रा याना वयाच्वंगु दुृ । संगठित जुयाः थःपिनिगु हक अधिकार कायेत ताःलाइ धकाः मेमेपिंत कनेत न्ह्यःने लाःपिं नेवाःत थः हे छप्पँ छधी जुइत ताःलानाच्वंगु खनेमदु ।छगू इलय् नेवाःतय्त छप्पँ छधी यायेत नेपालभाषा मंकाः खलः न्ह्यःने वःगु खःसां नेवाःतय्त संगठित यायेगु कुतः जक जुइवं थुकिया नेतृत्ववर्गं ‘दबू छेँ’ दयेकेगु ज्याझ्वः न्ह्यःने हयाः एकताया ज्याझ्वः लँ दथुइ हे त्वाःथला बिल । नेपालभाषा मंकाः खलःपाखें न ‘दबू छेँ’ दयेकाः नल, नत नेवाःतय्त संगठित हे यात । दबू छेँ दयेकेत उपलब्ध जग्गा नं स्वम्ह व्यक्तिया नामय् लालपुर्जा लानाच्वंगु दुसा उगु जग्गा बालं बियाः बाः सुनां कयाः नयाच्वन धयागु खँ तकं सर्वसाधारणं मसिउ धाइ । थुकिया वास्तविकता अझ नं जनसमक्ष वये ल्यं हे दनि । थुकिया लिपा नेवाःतय्त संगठित यायेत नेवाः देय् दबू न्ह्यःने वल । भाषिक व जातिगत संस्थागत व व्यक्तिगत प्रतिनिधित्व कयाः गठित नेवाः देय् दबूयात नेवाः राष्ट्रिय संगठनया दर्जा बिउसां नेवाःतय्गु औपचारिक निगू प्यंगू ज्याझ्वः यायेगु बाहेक नेवाःतय्त संगठित यायेत नं नेवाः देय् दबू कोशांैं तापानाच्वंगु दु । अस्तित्व हे मदये धुंकूगु जातिगत संघसंस्थाया प्रतिनिधित्व कयाः गठित देय् दबूपाखें अप्वः आशा यायेगु उलि उचित नं जुइमखु । नेवाःतय्गु हक अधिकार निसें कयाः नेवाः स्वायत्त राज्यया निंतिं आन्दोलन व संघर्ष यायेत दयेकातःगु नेवाः स्वायत्त राज्य मंकाः संघर्ष समिति नं थौं झीगु न्ह्यःने मंत । राजनीतिक दलतय्गु भातृ संगठनया ग्वाहालि, प्रतिनिधित्व व आधार कयाः दयेकावःगु नेवाः स्वायत्त राज्य मंकाः संघर्ष समिति नं नेवाः राज्यया माग प्रमुख दलतय्सं त्वःता बीवं थुगु समिति निस्क्रिय व निर्जिव जुयाबिउगु जक मखु, छगूकथंं कोमाय् वनेधुंकूगु दु । खुद नेवाः देय् दबूपाखें समितिया जिम्मेवारी क्वबुइगु घोषणा नापं यानाबीगु तकं ज्या जुल । तर थ्व अस्वभाविक खः । छगू ला नेवाः देय् दबूपाखें नेवाः स्वायत्त राज्य मंकाः संघर्ष समितिया जिम्मेवारी क्वबुइगु वा ज्या यायेगु धायेगु खँ भ्याः भचा हे मिले मजू, मेगु थ्व खँया सम्भावना नं खनेमदु ।नेवाः स्वायत्त राज्य मंकाः संघर्ष समितिं छुं दँ ज्याझ्वःत नं याःगु खः । नेवाः स्वायत्त राज्य प्राप्तिया निंतिं आवश्यक पूर्वाधार दयेके मफुसां, छुं सहलह मुँज्या, छुं प्रचार प्रसारया ज्या व छुं संघर्षनाप सम्बन्धित सतही चेतनामूलक ज्याझ्वः नं यानावःगु खः । गन तक रंगशालाय् छगू लख मुनाः क्यंगु शक्ति प्रदर्शन नं मात्र ब्वसा जक सावित जुल । तर नेवाःतय्त संगठित यायां संगठनया निंतिं आवश्यक पूर्वाधार दयेकेगु पाखे न्ह्याःवनेगु पलेसा समिंतिं छुं बिचाः व छुं स्पष्ट योजनाविहिन राजनीतिक दलतय्गु आश्वासनया भरय् च्वनाः उलि हे याउँक नेवाः स्वायत्त राज्य वइगु खँय् भलसा कयाः ल्हाः प्वःचिनाः च्वना बिल । नेवाः राज्य धयागु ल्हाः फया फोकतं कायेगु दंगु मानसिकताय् लिकुना बिल व थ्वहे क्वह्यंगु बिचाः व भावनां यानाः नेवाः स्वायत्त राज्य मवल । १४ गू प्रदेशया थासय् न्हापा खुगू व लिपा छगू थप यानाः ७ गू प्रदेशय् सीमित जुइवं संघर्ष समितिया आज्जु पूमवन व राजनीतिक भातृ संगठनया समितिया प्रतिनिधित नं स्वभावतः लिचिल । लिच्वःकथं समिति न्ह्याब्लें न्ह्याब्लेंया नितिं कोमाय् वन ।समितियात स्वतन्त्ररूपं न्ह्यःने यंकाः सही अर्थय् नेवाः नेतृत्वयात न्ह्यःने हयाः संगठित रुप बीफुगु जूसा राजनीतिक दलतय्सं धोका ब्यूसां नेवाःतय्सं नेवाः स्वायत्त राज्यया निंतिं आन्दोलन न्ह्यःनेयंके फइगु खः व नेवाः स्वायत्त राज्य नं प्राप्त जुइगु तःधंगु सम्भावना दुगु खः । तर समिति नेवाःतय्गु स्वयां राजनीतिक दलया न्हिप्यं जुयाः दलया परिपूरक व इसाराय् प्याखं ल्हुइगु वा ल्हुयाबीगु संगठन जुया बिल । दलतय्सं नेवाः राज्यया माग व नारा त्वःता बीवं समितिया नेतृत्व नेवाःतय्सं यायेफुगु खःसा स्थिति मेगु हे जुइगु खः । दलतय्सं त्वःतूसां नेवाःतय्सं नेवाः स्वायत्त राज्यया माग न्ह्यःने तयाः आन्दोलनया माध्यमं दलतय्त ख्याये फयेमाःगु खः । अथे यायेफुगु खःसा, सम्भवतः नेवाः राज्य बीत इपिं बाध्य नं जुइगु खः । तर नेवाःतय्सं अथे यानाः सतक क्वाके मफुत । मात्र प्रमुख दलया नेतातय्त सराः बियाः सन्तोष कायेत नेवाःत विवश जुल ।थौं नेवाः स्वायत्त राज्यया माग व नारायात कयाः व संसदीय दलया नेतातय्के न्यंसा उकियात स्पष्ट शब्दं लिसः बियाच्वंगु मदु । उमिसं थःपिंसं म्हिगः बिउगु आश्वासनयात कयाः नं छुं कथंया जिम्मेवारी बोध यानाच्वंगु खनेमदु । म्हालकाय्चांं रंग हिउथें इमिसं थःपिनिगु बिचाः हिले धुंकूगु दु । दकलय् विडम्बनाया खँ ला छु ले धाःसा थौं वयाः यक्व नेवाः न्ह्यलुवाःतय्सं नापं नेवाः स्वायत्त राज्यया माग व नारा त्वःते धुंकूगु दु । गुकिं यानाः नेवाःतय्सं थौं छु यायेगु व छु मयायेगु धयागु खँय् नापंं थःपिं स्पष्ट जुइ फयाच्वंगु मदु । थुकिं यानाः नेवाःत थौं छ्यालब्याल जक मखु, तःधंगु अलमलगु लँ दथुइ दनाच्वने माःगु अवस्था दु । यायेगु सा छु यायेगु ? व वंसां गुखेपाखे वनेगु ? धयागु न्ह्यसलं न्ह्याबलेंं थें लित्तुलीकाः च्वनेमाःगु दु । न्हूगु नेवाः स्वायत्त राज्य मंकाः संघर्ष समिति दयेकेगु लाकि देय् दबुली सीमित जुइगु ? नेवाः स्वायत्त राज्यया निंतिं आन्दोलनया ग्वःफय् थनेगु लाकि भाग्यं हे साथ मबिउ धकाः सुम्क ल्हाः प्वःचिनाः च्वनेगु ? बिचाः यायेगु आवश्यक दु । नेवाः स्वायत्त राज्य मंकाः संघर्ष समितिया बिकल्प माःगुृ दु । थ्व संसदीय दलया भातृसंगठनया नेतातय्गु नेतृत्वय् मखु, खुद नेवाः न्ह्यलुवाःतय्गु नेतृत्वय् शुद्ध व बल्लाःगु संगठन दयेकेगु जरुरी दु । मखुसा अझ नं खस ब्रम्हुवादीतय्सं ‘त्वाःथः व राज या’ धयागु नीतियात छ्यलाः नेवाःतय्गु अस्तित्व व नामनिसान वइगु ५० दँलिपा थ्व धरतिं मदयेका छ्वयेत बेर मदु ।  "
https://nepalbhasatimes.com/12682,बिचाः,११३८ ञलागा तृतीया,राज्यं यानाच्वंगु सम्पदाया दोहण,"नेवाःतय्गु म्हसीका धयागु हे इमिगु भाषा, संस्कृति, जात्रा, नखःचखः खः । थुमिगु मौलिक सम्पदाया कारणं हे विश्वय् नेपाःया म्हसिका बिस्कं जुयाच्वंगु दु । थज्याःगु जात्रा, नखः स्वयेगु निंतिं हे नं आपालं पर्यटकत नेपाः दुहां वयेगु यानाच्वंगु दु । विश्व सम्पदाया धलखय् बागू दर्जनं मल्याक थुज्याःगु सम्पदा स्वनिगः दुने लानाच्वंगु खं झी पुर्खात गुलित सम्पदाप्रेमी खः धयागु यच्चुक सी दइ ।                                                         मल्ल जुजुपिनिगु पालय् तक थज्याःगु सम्पदाया निर्माण व पुनर्निर्माण जुजुपिं थः स्वय्म हे न्ह्यचिलाः यायेगु यानावयाच्वंगु खः । ख्वपया जुजु भूपितिन्द्र मल्लं न्यातपौ देगः दयेकूगु इलय् थः हे ज्यामिकथं ज्या यानाजूगु इतिहास नं झीगु न्ह्यःने दु । उकथं हे यलया लाय्कु दुनेया कृष्ण मन्दीर, येँया हनुमानध्वाखा निर्माणय् थुपिं मल्ल जुजुपिनिगु आपालं योगदान दु । तर गबलें निसें स्वनिगःयात पृथ्वीनारायण शाहं थःगु ल्हातय् लाकल, उगु ई लिपा थज्याःगु सम्पदा निर्माणया इतिहास खंकेमफु । अझ लिपा वनाः राणाकालीन इलय् व शाह जुजुतय्सं थज्याःगु सम्पदाया दोहन यायेगु व कमे यानाः नयेगु ज्याभःकथं जक छ्यलाच्वंगु खनेदु । थुमिगु राज्य शासनया इलय् न्हूगु सम्पदा निर्माणया ला छु खँ, पुनर्निर्माणय् तकं राज्यं वास्ता तयेगु मयाः । नेपालय् ब्वःगु निगू वि.सं. १९९० व २०७२ सालया तःभुखाय् लिपा आपालं सम्पदात नष्ट जूगु इतिहास दु । थज्याःगु सम्पदा भुखाचं थुनाबिलसा थुकिया पुनर्निर्माणय् न्हापाया मौलिक स्वरुप स्वयां फरक कथं दयेकूगु, न्हापा स्वतँ जाःगु देगः लिपा छतँ जक याना दयेकूगु इतिहास दु । अझ गुलिखे सम्पदा नष्ट जूगुयात पुनर्निर्माण हे मयासें न्हूगु स्वरुपया भवन निर्माण यानातःगु खंके फइ । स्मारक ऐनकथं छुं नं सम्पदा क्षेत्र दुने गुगुं नं कथंया विज्ञापन यायेगु वा जात्रा, सम्पदालिसे स्वानाच्वंगु सुचं तयेमदु धयागु नियम दु । तर आःया इलय् गद्दी बैठकय् गुगुंकथं जात्राया इलय् गंल्वय्या विज्ञापन यायेगु ज्या सरकारं यात थ्व सरासर सम्पदा संरक्षण व स्मारक संरक्षणया विपरित खः । थ्व नं राज्यपाखें सम्पदायात दोहन यायेगु ज्या जूगु दु । हनुमानध्वाखा लागाया वसन्तपूया गद्दी बैठक भवन, न्हूसतकया विहार स्यंका छ्वःगु थुकिया दसि खः । नेपाःया सम्पदात संरक्षण मयाःगु अनेक दसित दु । पंचायतकालीन इलय् थुकिया मौलिक स्वरुपयात स्यंकाः न्हूगु रुप बिउगु दु । सम्पदाया प्रचार यानाः हे आपालं पर्यटक दुकायेगु ज्या जुल, तर पर्यटकपाखें जूगु आम्दानी तकं सम्पदा संरक्षणयात छ्यलेगु मयासे मात्र दोहन यायेगु ज्या जक जुल । नेवाः पुर्खातय्सं सम्पदा संरक्षणया निंतिं तयातःगु आयस्ताया बुँ सरकारीकरण यानाः नीजि क्षेत्रं जुइगु सम्पदा संरक्षणयात तकं हानी नोक्सानी यायेगु, तिबः मबिइगु व थुपिं फुक्क थनया आदिवासी नेवाःतय्गु चिं कथं कयाः थुकियात न्हंका हे छ्वयेगु ज्या याःगु खनेदु । पंचायती सरकारया इलय् पिने ब्वयेकथं सम्पदा संरक्षणया निंतिं अनेक ऐन कानून नं दयेकातःगु खनेदु, तर थज्याःगु कानून लागू यायेगु स्वयां क्यनेगु निंतिं हे जक जूगु व प्रभावशाली मनूतय्गु निंतिं थुकिं थिइ मफूगु खँ नं आः इतिहास जुइधुंकल । नेवाःतय्गु सम्पदा व थ्व लिसे स्वानाच्वंगु जात्रा नखः आः नं आकर्षणया विषय जुयाच्वंगु दु । थज्याःगु जात्रा स्वयेत हे जक नं विदेशी पर्यटकत नेपाः दुहां वयाच्वंगु दु । थज्याःगु हे सम्पदा न्ह्यब्वयाः सरकारीस्तरं पर्यटकतय्त आकर्षित यायेगु निंतिं देश विदेशय् प्रचार प्रसार नं यानावयाच्वंगु दु । स्वनिगः दुनेया सम्पदा नेवाः पुर्खातय्सं निर्माण यानातःगु कारणं थुकिया संरक्षणया निंतिं सरकारी नीति नियम अनुकुल मजूसां थनया रैथाने मनूतय्सं थुकियात न्ह्याका हे च्वंगु दु । छुं दँ न्ह्यः येँयाःया इलय् इन्द्रजात्राय् जुइगु कुमारी जात्रायात प्रत्यक्ष असर लाइकथं निर्णय सरकारपाखें जूगु इलय् सकल स्थानीयवासीत जानाः सरकारी निर्णयया विरुद्ध छप्पँ छधी जुयाः विरोध याःगु खः । अन्तत सरकारं पुलिं चुयाः जात्रा हनेत माःगु फुक्क सुविधा राज्यपाखें बीगु निर्णय याःगु खः । तर ई न्ह्यावंलिसे हाकनं सम्पदा संरक्षणयात स्वयेगु थुमिगु मिखा हिलावंगु खः । थुगु दँय् येँयाःया इलय् छगू मू आकर्षक जुयाच्वंगु ‘दशअवतार’या प्याखं क्यनेगु ज्या बन्द जूगु दु । थ्व मेता कारणं मखसे उकथं प्याखं क्यनीपिंत बीमाःगु सुविधा सरकारपाखें उपलब्ध मजूगु कारणं खः । थुगु प्याखं इन्द्रजात्राया इलय् अर्थ अभावया कारणं दिकेमालेफु धकाः जात्रा शुरु जुइन्ह्यः हे सम्बन्धित मनूतय्सं तःथाय् सः तयेगु ज्या याःगु खःसां सम्बन्धित जिम्मेवार मनूतय्गु उदासिनताया कारणं समस्या ज्यंकेगु ज्या मजुल । अन्ततः ‘दशअवतार’ क्यनेगु ज्या दित । थथे इन्द्रजात्रायात प्रत्यक्षकथं असर लाकेगु ज्या सरकारी निकायपाखें जूगु दु । थ्व नं थुमिसं सम्पदा संरक्षणपाखे यानाच्वंगु बेवास्ताया नमूना खः । सम्पदायात राज्यपाखें दोहन जुयाच्वंगुया मेगु प्रत्यक्ष दृष्य नेपाः सरकारपाखें सम्पदा क्षेत्रय् जक मखु, सम्पदा स्मारक गद्दी बैठकय् विज्ञापन न्ह्यब्वयेगु ज्यां याःगु दु । स्मारक ऐनकथं छुं नं सम्पदा क्षेत्र दुने गुगुं नं कथंया विज्ञापन वा जात्रा, सम्पदालिसे स्वानाच्वंगु सुचं तयेमदु धयागु नियम दु । तर आःया इलय् गद्दी बैठकय् गुगुंकथं जात्राया इलय् गंल्वय्या विज्ञापन यायेगु ज्या सरकारं यात थ्व सरासर सम्पदा संरक्षण व स्मारक संरक्षणया विपरित खः । थ्व नं राज्यपाखें सम्पदायात दोहन यायेगु ज्या जूगु दु । झी नेवाःत दुने थौंकन्हय्या इलय् आपालं सम्पदाप्रेमीतय्गु अस्तित्व खनेदयाच्वंगु दु । थुमिसं सम्पदा संरक्षणया निंतिं ज्यान हे पाये धकाः तकं उद्घोष यायेगु यानाच्वंगु दु । तर सरकारपाखें थुकथं जानाजान जुयाच्वंगु सम्पदाया दोहनयात तकं मखनीगु वा मखंपहः यायेगु ज्यां थज्याःपिं मनूतय्गु नियतिइ शंका वनीगु स्वाभाविक खः । थज्याःकथं स्मारकयात हे छ्यलाः येँयाःया इलय् सरकारं सम्पदाया दोहन याःगुयात सकल सम्पदाप्रेमीतय्सं थःपिनिगु बिचाः पितबीमाःगु अपरिहार्यता दु । थज्याःगु गैरकानूनी ज्याय् सरोकार मक्यन धाःसा राज्यपाखें जुयाच्वंगु सम्पदाया दोहन अझ भयानक जुयावइगु खँय् सकसिनं होस यायेमाः ।"
https://nepalbhasatimes.com/13088,बिचाः,११३८ ञलागा त्रयोदशी ,माल्दिभ्सया राजनीति,"एशिया महादेशया चीधंगु देश माल्दिभ्सय् पाचौं शताब्दीपाखे मानव बसोबास सुरु जूगु खः धकाः इतिहासय् उल्लेख यानातःगु दु । प्राकृतिक सम्पदाया धनी, शान्त, सुन्दर देशयात शक्तिशाली देतय्सं कुदृष्टि तया वयाच्वंगु दु । माल्दिभ्सयात पोर्चुगल, रुस व ब्रिटेनं औपनिवेशक शासन यानाः यक्व धन सम्पत्ति लुटे यानायंकूगु खः ।                                                         सन्१९६५ साल पाखे जक ब्रिटिस उपनिवेशं मुक्त जूगु खः । देय् स्वतन्त्र जुयधुंकाः न्हापांम्ह राष्ट्रपति इब्राहिम नसिर जूगु खः । राष्ट्रपति नसिर निक्वः तक राष्ट्रपति जूगु खः, तर वयागुपालय् देश विकासयायेगु मस्वसे तानाशाही प्रवृत्ति बढे जुया वनाच्वंगुलिं यानाः जनतां आन्दोलन सुरु यात । आन्दोलनया नेतृत्व अब्दुल गयुमं यानाः सफल यात । श्रीलंकाय् भारत व अमेरिकां डलर खर्च यानाः राष्ट्रपतिया चुनावया इलय् राजापक्षेयात बुकाः मैत्रीपाल सिरिसेनायात राष्ट्रपति दयेकाबिल । सिरिसेना राष्ट्रपति जुइ धुंकाः चीन लिसे यानातःगु सम्झौता फुक्क खारेज यायेमाल धकाः भारतं दबाब बीगु सुरु यात । आः माल्दिभ्सय् नं इब्राहिमयात भारतं थज्याःगु हे दबाब बीफु धयागु जनताया चिन्ता जुयाच्वंगु दु । सफलया अर्थ खः राष्ट्रफति चुनावया प्रणालीयात हेरफेर यायेत बाध्य जुल । अथे धयागु राष्ट्रपतिया चुनावय् न्ह्याम्ह व्यक्तित्व नं उम्मेदवार जुइ दइ कथं संविधान संशोधन याकेत सफल जुल । जनतां अब्दुल गयुमयात प्रजातन्त्र प्रेमी नेता कथं ययेकू । आखिरय् सन्१९७८ सालय् जूगु राष्ट्रपतिया चुनावय् अब्दुल गयुम अत्यधिक मत हयाः माल्दिभ्सया राष्ट्रपति जुइत ताःलात । राष्ट्रपति गयुमं देशया आर्थिक स्थिति मजबुतया लागि पर्यटन क्षेत्रय् माक्व सुरक्षा व सुविधा बिइगु यात । विदेशी पर्यटकत नं धमाधम माल्दिभ्स वयेगु अप्वया वन । छक्वः पर्यटकत माल्दिभ्सया भूमिइ वल कि बरोबर हानं वयेगु यानाच्वनी । छाय्धाःसा प्राकृतिक सौन्दर्य यक्व, दु उकी मध्ये नं सामुद्रिक तट, कञ्चन लः, मगाया चट्टान पर्यटक आकर्षिक याइगु तत्व खः । माल्दिभ्सया अर्थतन्त्र बल्लाकेगुली पर्यटन क्षेत्रया तःधंगु ल्हाः दु । थ्व देशय् न्या निर्यातं नं आर्थिक लाभ यानाच्वंगु दु । सार्क राष्ट्र मध्ये दकलय् चीधंगु जूसां नं थ्व देशया प्रतिव्यक्ति आम्दानी धाःसा करिब करिब ५००० डलर दु । सार्क राष्ट्र मध्ये माल्दिभ्सया जनता आनन्द, शान्त व सुविधासम्पन्न जुयाः म्वानाच्वंगु दु । लिपा वया गयुम थः आसेपासे व परिवारवादया भूमरीइ लानाः तानाशाह ज ुयावःगुलिं यानाः जनतां विश्वास यायेगु त्वःताहल । सन् २००८ पाखे जूगु राष्ट्रपतिया चुनावय् डेमोक्रेटिक पार्टीया नेता मोहम्मद नसिद गयुमयात बुकाः माल्दिभ्सया राष्ट्रपति जुल । राष्ट्रपति नसिदं थःगु देश मुस्मां राष्ट्र खःसां नं उदारवादी नीति ज्वनाः बहुसंख्यक जनतायात लय्तायेकाः च्वनेत ताःलात । नसिदं न्हून्हूगु प्रविधि दुत हयाः संचार, कृषि व औद्योगिक ख्यलय् प्रगति यानाच्वंगु नं खः । तर सन्२०१० सालय् नसिद सरकारं भारतीय जीएमआर कम्पनीयात ५१ करोड डलरया आयोजना राजधानी मालेय् अन्तर्राष्ट्रिय विमानस्थल दयेकेगु ठेक्का बिल । अझ थुलि जक मखु, विमानस्थल तयार जुलकि हानं २५ वर्ष तक भारतीय जीएमआर कम्पनीं हे संचालन यायेगु अधिकार नं बिल । भारतीय कम्पनीयात थथे पुरा अधिकार बिउगुलिं यानाः माल्दिभ्सया जनतां जक मखु स्वयम पुलिस प्रशासनया उच्च तहया कर्मचारीतय्सं तकं नसिदयात भारतीय दलाल खः धकाः धायेगु यात । आखिरय् स्वयम पुलिस प्रशासन न्ह्यःने बढे जुयाः आन्दोलन यानाः राष्ट्रपति भवन कब्जा यानाः नसिदयात राजीनामा यायेत बाध्य याकल । राष्ट्रपति नसिदया राजीनामा लिपा उपराष्ट्रपति जुयाच्वंम्ह मोहम्मद वाहिद माल्दिभ्सया राष्ट्रपति जुल । राष्ट्रपति मोहम्मद वाहिद भारतीय कम्पनी जीएमआर नाप सम्झौता यानातःगु रद्द यानाः देशभक्तया परिचय बीत सफल जुल । दछि लिपा अर्थात सन्२०१३ सालय् जूगु राष्ट्रपतिया चुनावय् अब्दुल्ला यामित राष्ट्रपति जुइत सफल जुल । माल्दिभ्सया जनता नं भारतया स्वार्थ नीतियात ययेका च्वंगु मदु । जनतां ला थथे नं धायेगु यानाच्वंगु दु कि– भारतयात न्ह्याक्व हे विश्वास याःसां नं भारतं सकारात्मक दृष्टिं स्वयेगु मयाः । माल्दिभ्सया जनतां जक मखु, भुटान, श्रीलंका व नेपाःया जनतां नं धयागु वयाच्वंगु थ्व हे खँ खः । राष्ट्रपति यामिन जुयाच्वंगु इलय् नं भारतं यामिनयात थःगु प्रभावय् तयेगु लागि यक्व हे तन्त्र मन्त्र यात, तर यामिन फसय् मजुल । अःखबतं चीनयाके आर्थिक ग्वाहालि कयाः सतक विस्तार यात, ताँ दयेकल, अस्पताल दयेकेगु ज्या यात, अन्तराष्ट्रिय विमानस्थल नं निर्माण यानाः क्यनाबिल । चीन नाप स्वापू अझ मजबूतया लागि यामिनं चीन भ्रमण यानाः चीनलिसे खुल्ला व्यापार सम्झौता यात । यामिनया ज्याखं भारत झस्के जुइत मजबूर जुल । अझ अमेरिका व युरोपियन युनियन तकं यामिन खनां मि जुल । भारत झस्कय् जुइगु स्वाभाविक नं खः । छाय्धाःसा हिन्द महासागर क्षेत्र भारतया प्रभाव व अधिकारय् लानाच्वंगुयात चीनं न्हापांनिसें स्वीकार यानाच्वंगु मदु । यामिन सरकारं थःगु जलक्षेत्र अधिकारय् लानाचवंगुयात चलखेल यायेगु अधिकार चीनयात बीफु धकाः भारत आँटय् जुल ।वंगु असोज ८ गते माल्दिभ्सय् जूगु राष्ट्रपतिया चुनावय् भारत व अमेरिकां डलर व भारु वर्षा यानाः यामिनयात पराजित यायेत सफल जुल । आः माल्दिभ्सया राष्ट्रपति जुइत सफल जूम्ह खः इब्राहिम मोहम्मद सोल्लेट्टले । थौंकन्हय् माल्दिभ्सया राजनीतिक विज्ञ व जनतां थथे नं धायेगु सुरु यात– छुं दँ न्ह्यः श्रीलंकाया राष्ट्रपति राजापाक्षे चीन नाप सतिना वंगुलिं भारत व अमेरिकां डलर खर्च यानाः राष्ट्रपतिया चुनावया इलय् राजापक्षेयात बुकाः मैत्रीपाल सिरिसेनायात राष्ट्रपति दयेकाबिल । सिरिसेना राष्ट्रपति जुइ धुंकाः चीन लिसे यानातःगु सम्झौता फुक्क खारेज यायेमाल धकाः भारतं दबाब बीगु सुरु यात । आः माल्दिभ्सय् नं इब्राहिमयात भारतं थज्याःगु हे दबाब बीफु । श्रीलंकाय् धाःसा सिरिसेनां चीनलिसे यानातःगु सम्झौता देय्यात हितय् हे दुगुलिं अज्याःगु सम्झौता खारेज मयासे निरन्तरता हे बियावन । थौंकन्हय् विश्वया भू राजनीति परिवर्तन जुया वनाच्वंगु दु, अथे धयागु जमिनया भू राजनीतियात गौण यानाः जलक्षेत्रयात प्राथमिकता बिया वनाच्वंगु दु । जलक्षेत्रया राजनीति महत्वपूर्ण जुया वयाच्वंगुलिं यानाः शक्तिशाली राष्ट्रतय्सं दक्षिण पूर्व एशियाय् ध्यान केन्द्रित यानाच्वंगु खः । चीन व भारतं नं दक्षिण पूर्व एशियाय् ध्यान केन्द्रीत याइगु स्वाभाविक खः । थौंकन्हय् माल्दिभ्स भूराजनीतिया निंतिं महत्वपूर्ण जुयाच्वंगुलिं यानाः अमेरिका, चीन व भारतं मिखा तया हयाच्वंगु दु ।  "
https://nepalbhasatimes.com/13235,बिचाः,११३८ कौलाथ्व पारू ,साहसी मिसा आवश्यक,"भद्रा कुण्डलीकेशा बुद्धकालया छम्ह मिसा खः । वया जन्म राजग्रह नगरया श्रेष्ठी कुलय् जूगु खः । उगु इलय् सत्थुक नांया खुँ छम्ह नं दु । वयात मृत्युदण्डया सजाय बिइत तयार यानातःगु खः । भद्रा कुण्डलीकेशाया उम्ह खुँनाप मतिना जुल । वं खुँनाप हे इहिपा यायेगु क्वःछित । थुगु खँ वं थः अबुयात कन । अबुम्हं गुलि गनेत स्वल ।                                                         व माने मजू । वं वया अबुया खँ मन्यं । म्ह्याय्या जिद्धि व निरास जुल । सम्पन्न कुलयाम्ह अबुम्ह । वयाके ध्यबाया अभाव मदु । उकिं म्ह्याय्या इच्छा पुवंकेगु बिचाः यात । वं राजकर्मचारीयात घुस नकल । मृत्युदण्ड बिइत तयातःम्ह खुँयात जेलं पिकाल । व नाप थः म्ह्याय्या ब्याहा यानाबिल ।छुं ई इमिगु जीवन न्ह्यइपुसे च्वन । ई वंलिसे खुं थःत मृत्युदण्ड बिइत तयातःगु खँ ल्वःमंकल । वया मभिंगु बिचाः तनामवं । न्हूगु जीवन दःसां वया स्वभावय् हिउपाः मवः । छन्हु उम्ह खुं भद्रायात पहाड च्वकाय् पूजा याःवनेगु खँ कन । भद्रां वया खँय् विश्वास यात । वं धाःथें ज्वाँय् ज्वाँय् तिसां तिल । बांलाःगु वसः पुन । तर जव उपिं पहाडया च्वकाय् थ्यन खुं वयात स्यायेगु स्वल । थ्व खँ सीकाः भद्रां धाल— ‘जिगु दक्व सामान सम्पत्ति छंगु हे खः । थुलि तिसाया लागिं जितः स्यायेमते ।’ तर खुँ माने मजू । भद्रां थः सीगु वाः चाल । अले वं छगू जुक्ति बिचाः यात । थः बचे जुइगु उपाय लुइकल ।भद्रां थः सीत्यंम्ह थें यानाः क्यन, अले सी न्ह्यः थः भाःतयात स्वचाः चाःहिलेगु अनुमति फ्वन । खुं भद्रायात लाचार मिसा तायेकल । उकिं छुं मखु थें च्वंक अनुमति बिल । भद्रां नं छुं मसिउ पहः यानाः वयात चाःहिल । न्हापां छचाः चाःहिल । वयात बन्दना यात । निक्वःगु पालय् नं थथे हे यात । अले स्वक्वःगु पालाय् बन्धना यायेगु त्वह तयाः पहाडं हे कुर्का छ्वत । पहाडं कुतुं वंम्ह खुँ अन हे सित ।भाःतम्ह सीवं व याकःचा जुल । थःछेँय् वने नं मछाल । छेँखापतिकं महिला हिंसाया सः थ्वयाच्वंगु दु । छेँ पिने ला झन मिस्त लँय् जुइ तकं थाकु । मचा जुइमाः वा बैस वने धुंकूपिं, सकसियां अधिकार हनन् जुयाच्वंगु दु । अझ बलात्कार थेंज्याःगु जघन्य अपराधया शिकार जुयाच्वंगु दु । उकिं थौंया युगय् नं भद्रा कुण्डलीकेशा थेंजाःम्ह साहसी महात्वाकांक्षी बुद्धिमानम्ह मिसा माःगु दु । थःके दुगु तिसा दक्व त्वतल । व गृहत्यागी जुल । अनंलि व जैन मतावलम्वियाथाय् वन । अनं याकनं हे ज्ञानं पारंगत जुल । थः ज्ञानं पारंगत जुइवं वनाप शास्त्रार्थ याइपिं माःजुल । वं आयुष्मान सारिपुत्रनाप शास्त्रार्थ यात । तर व बुत । अनं लिपा व भिक्षुणी जुल । ध्यान अभ्यास यायां अर्हत फल तकं प्राप्त यात । भद्रा कुण्डलीकेशा छम्ह साहसिक मिसा खः । वं मृत्युदण्ड बीत तयातःम्ह मिजंनाप च्वनेगु जक मखु, वया न्ह्यःने थःत पाःगु दु । वनाप जीवन हनेगु आँट याःगु खः । व छम्ह साहसिक जक मखु बुद्धिमानम्ह मिसा नं खः । वं भाःतं हे थःगु हत्या यायेत्यंगु सीवं भाःतम्हेसित हे चतुराईपूर्वक स्यानाबिल । यदि वयात बलं स्यायेत स्वःगु खःसा भद्रा असफल जुइगु खइ । तर वया चतुराइ बुद्धिया न्ह्यःने बलवानम्ह मिजनं छुं याये मफुत । सह यायेगु नं छगू लागा दइ धइगु खँ भद्राया जीवनं क्यँ । वं थः भाःतयात तिसा दक्वं बी धकाः इनाप नं याःगु खः । तर भाःतम्ह माने मजू । थुकिं यानाः वया सह यायेगु सीमा मंत । उकिं थःम्ह अतिकं मतिना यानाः ब्याहा याःम्ह भाःतयात तकं स्याना बिल । थौं नं थः मस्तय्गु इच्छा पूवंकेत मांबौ सदां तयार जुयाच्वनी । मांबौया इच्छा धइगु हे मस्तय्सं याउँक जीवन हनेमाः धइगु खः । थन भद्राया बौ नं थः म्ह्याय्या इच्छा पूवंकेत थःम्हं फक्वः यात । अझ मृत्युदण्ड बिइत तयातःम्ह मनूयात घूस नकाः जेलं तकं पिकाल । धाइ मतिनाय् तक्यनकि सत्य असत्य ब्वथले फइमखु । मतिनामिपिं कां जुइ । थः मतिनामियात सर्वश्रेष्ठ तायेकी, अले व छम्ह बाहेक मेपिं मदु भाःपी । वया लागि सर्वश्व त्याग याइ । वयात हे जीवन तायेकी । वनाप जीवन हनेगु स्वर्गय् च्वना थें बिचाः याइ । तर लिपा थःम्हं ल्यःम्ह जीवनपासां थःत धोका बी । विश्वास व मतिनाया पलेसा अविश्वास व घृणां थाय् काइ । अले अन द्वन्द्व ब्वलनी । थुगु घटनाय् भद्राया जीवनय् नं ब्वलन । थःम्हं अतिकं मतिना याःम्ह थः भाःतयात तकं वं हत्या यायेमाल । उकिं जीवन हनेगु धइगु छन्हु जक मखु । जीवन पासा नं छन्हु छझाःया लागिं जक मखु । जीवनकाःछि याउँक जीवन हनेत खः । उकिं सुयातं विश्वास यानाः पासा दयेके न्ह्यः छकः भविष्य नं स्वयेमाःगु खँ थुकिं क्यँ । अझ मति मभिंपिंत विश्वास याये मजिउगु खँ नं थुकिं क्यँ । भद्रा छम्ह तिक्ष्ण बुद्धिम्ह मिसा खः । छम्ह मिसा जुयाः नं शास्त्रार्थ यायेफुम्ह । थौं छेँखापतिकं महिला हिंसाया सः थ्वयाच्वंगु दु । छेँ पिने ला झन मिस्त लँय् जुइ तकं थाकु । मचा जुइमाः वा बैस वने धुंकूपिं, सकसियां अधिकार हनन् जुयाच्वंगु दु । अझ बलात्कार थेंज्याःगु जघन्य अपराधया शिकार जुयाच्वंगु दु । उकिं थौंया युगय् नं भद्रा कुण्डलीकेशा थेंजाःम्ह साहसी महात्वाकांक्षी बुद्धिमानम्ह मिसा माःगु दु ।"
https://nepalbhasatimes.com/13140,बिचाः,११३८ ञलागा चर्हे,समाज विकासय् साहित्यया देन,"छुं नं चीज ज्ञान, बुद्धि, सी व विज्ञानया न्हू न्हूगु आविष्कार बिना सम्भव जुइ मखु । पशु युगं मानव युगय् पदार्पण यायेधुंकाः मनूतय्सं आपालं खोज, अनुसन्धान व आविस्ष्कार यानाच्वंगु कारणं हे जक थौं मानव समाज थन तक थ्यंकेफुगु खः । मियागु आविष्कारं छत्थुं हे तःधंगु परिवर्तन हलसा वयां लिपा स्टिम इन्जिनया आविष्कारया कारणं जहाज, रेल, गाडीनिसें थौं जेट विमान व रकेट तकं आविष्कार जुल ।                                                         थज्याःगु थीथी कथंया वैज्ञानिक आविष्कारया दथुइ ज्ञानया महत्व बयान यानां साध्य हे मजू । ज्ञान विज्ञान व सोचया कारणं हे मानव सभ्यता कायम जूगु खः । उकिसनं साहित्यकार, लेखक व दार्शनिकतय्गु दर्शनया समाज विकासय् तःधंगु महत्व दु । म्हिगः बैज्ञानिक समाजवादया आविष्कार जूगु इलय् समाज थुलि याकनं परिवर्तन याये फइ धइगु कल्पना तकं याये थाकु । तर लेनिनया पालाय् सोभियत संघं उकियात कार्यान्वयन यानाः क्यन । निसः दँ न्ह्यः कार्ल माक्र्स व फेडरिक ऐंगेल्सं ‘पूँजी’ नां तयाः थःपिनि माक्र्सवादी दर्शनया मू आधार कम्युनिष्ट घोषणा पत्र च्वयाच्वंगु इलय् सोभियत संघ, चीन, क्यूबा, भियतनाम, लाओस लगायतया थीथी देसय् समाजवाद कायम जुइगु धारणा सायद हे जक कल्पना यात जुइ । अथेहे जःलाखःला देय् चीनय् किसानत जानाः नं क्रान्ति सफल जुइ धइगु कल्पना तकं मयाःगु खइ । तर संगठित अभिब्यक्तिया कारणं थीथी देसय् वैज्ञानिक समाजवाद कायम जुयाच्वंगु दु । थौं विश्वया उत्कृष्ट व्यवस्था मध्ये छगू जुयाच्वंगु थ्व वैज्ञानिक समाजवादयात संसारं पत्याः यानाच्वंगु दु । लागू यायेगु कुतः कथं थीथी कथंया संघर्ष जुयाच्वंगु दु । संघर्षया दौरानय् आपालं साहित्यकार व कलाकारतय्सं मनूतय्गु मानसिक परिवर्तनया लागिं ज्या यानाच्वंगु दु ।म्हिगः नं लेखक व साहित्यकारतय्सं थीथी बाखं, म्येँ, कहानी व संकिपा मार्फत् मनूतय्गु मानसिक धारणाय् परिवर्तन हयेगु ज्या जू । अले संसार परिवर्तन यायेत बैज्ञानिक समाजया स्थापना यायेत थुकिं नं तःधंगु योगदान यानाच्वंगु दु । सोभियत संघ स्थापना यायेत मेक्सिम गोर्की थेंज्याःम्ह साहित्यकारया साहित्य मार्फत् नं तःधंगु हे ग्वाहालि जूवन । अथेहे चीनय् समाजवादी गणतन्त्र स्थापना यायेगु ज्याय् नं अन हे बुयाः जनतानाप बुलाः लेखक साहित्यकार धायेकाः विश्वय् नां चले जूम्ह लू शुनया तःधंगु योगदान दु । चीनय् समाजवाद कायम जुइ न्ह्यः लू शुन थेंज्याःम्ह महान साहित्यकारं उत्कृष्ट साहित्य च्वयाः समाजयात लँ क्यनेगु ज्या याःगु खः । अथेहे रुसय् मेक्सिम गोर्की थेंज्याःम्ह लेखकं ‘मां’ लगायत थीथी विश्वप्रसिद्ध साहित्य च्वयाः अबले लखौं करोडौं जनतायात उगु समाजयात थुइकेगु ज्या याना क्यन । अथेहे शेक्सपीयर थेंज्याःम्ह महान नाटककारया कारणं बेलायती साम्राज्य संसारन्यंकं न्यंकेत तःधंगु ग्वाहालि जूवन । थ्वहे झ्वलय् नेपालय् नेपाली भाषा देय्न्यंकं चले यायेगु ज्याय् नं निसःदँ न्ह्यः भानुभक्त आचार्य, मोतिराम भट्टपिंसं योगदान बिया वन । वयां न्ह्यः धाःसा थन मैथिली भाषा व नेपालभाषाया उलि हे वर्चश्व कायम जुयाच्वंगु खः । नेपालभाषा छगू नेपाःया पुलांगु व साहित्य नं विकास जुयाच्वंगु भाषा खः । पुलांगु थ्यासफू, भजन म्येँ व लिखित साहित्यया खँ ल्हायेगु खःसा थुगु भाषा व मैथिली भाषाया हे जक नां वइ । नेपालय् दुगु १२३ गू भाषा मध्ये मेमेगु भाषाय् अथे विकसित साहित्यया स्थान मदु । उकिं नं समाज विकास यायेत साहित्यया तःधंगु देन दु धइगु स्पष्ट खने दयाच्वंगु दु । वैज्ञानिक समाजवाद तक वनेत नं साहित्य व साहित्यकारतय् देनयात गबलें हे गौण तायेके मजिउ । वर्तमान परिवेशय् न्हापां साहित्य विकास जुयाःलि हे जक थन राजनीतिक परिवर्तन व राजनीतिक धारणा न्ह्यःने वयाच्वंगु खनेदु । पूँजीवादी समाजं पूँजीवादी धारणा व धनीमानीतय् गुणगान याइथें समाजवादी गणतन्त्रया पक्षपातीतय्सं नं थःपिसं समाजय् सकसियां नये, त्वने व च्वने दइगु बन्दोबस्त यायेत स्वइ । रुसय् सोभियत संघ स्थापना यायेत मेक्सिम गोर्की थेंज्याःम्ह महान लेखक साहित्यकारया साहित्य मार्फत् नं तःधंगु हे ग्वाहालि जूवन । अथेहे नेपाःया जःलाखःला देय् चीनय् समाज–वादी गणतन्त्र स्थापना यायेगु ज्याय् नं अन हे बुयाः जनतानाप बुलाः लेखक साहित्यकार धायेकाः विश्वय् नां चले जूम्ह लू शुनया तःधंगु योगदान दु । झीथाय् नं म्हिगः धार्मिक नापं आध्यात्मिक दर्शनया प्रवक्ता कथं थीथी लेखक साहित्यकारतय्सं ज्या याना वयाच्वंगु कारणं झीगु समाजय् सांस्कृतिक चहपह यक्व दयाच्वंगु खनेदु । यदि राम, सीता, लक्ष्मण, कृष्ण थेंज्याःपिं साहित्यया पात्रत महाभारत व रामायण थेंज्याःगु पूर्वीय साहित्यय् उल्लेख मजूगु जूसा थज्याःगु कथंया समाज थांै सिर्जना जुइगु खइ मखु । थन धार्मिक व सांस्कृतिक महत्वया आपालं चीज विकास जूगुया लिउने साहित्यया आपालं भूमिका दु । थौंया युग बैज्ञानिक युग खः । समाजयात परिवर्तन यायेत न्हूगु न्हूगु धारणां ज्या यानाच्वनी । रामायण व महाभारत अले गीता थेंज्याःगु धार्मिक व आत्यात्मिक ग्रन्थया प्रभावं विकास जूगु झीगु समाजय् बैज्ञानिक धारणां थाय् त्यलावनेगु खःसा आधुनिक साहित्यया नं महत्व थुइकेमाः । शोषणरहित समाज निर्माणया अवधारणा, छगू वर्गं मेगु वर्गयात शोषण याइगु वर्ग संघर्षया पाठ नेपाली जनतायात साहित्य मार्फत् थ्वाथुइके फत धाःसा याकनं थ्व समाज परिवर्तन याये फइ । तर थन अथे जुइ फयाच्वंगु मदुनि । थन ला खालि धर्मया नामय् अन्धविश्वास अप्वयाच्वंगु दु । धर्म संस्कृतिइ नं वैज्ञानिक चीन मालेगु स्वयाच्वंगु मदु । थुकियात गथे यानाः चीकेगु व थःगु वर्चश्व कायम यायेगु धइगु खँय् नेतात लालायित जुयाच्वंगु दु । धार्मिक ज्याय् हे थःपिंत पानाः नं माक्र्सवादी धायेका– च्वंपिं आपालं दु । सुथय्निसें बहनी तकं पूजा पाठ व मूर्ति पूजा यानाः जूसां थःत समाजवादी व कम्युनिष्ट नेता धायेकेत स्वयाच्वंगु दु । थज्याःगु अन्यौलया दथुइ यदि नेपाली समाजवाद वा बैज्ञानिक समाजवाद कायम यायेगु खःसा न्हापां नेपाली समाज कथंया माक्र्सवाद, लेनिनवाद व माओ त्सेतुङ विचारधाराया बारे जनतायात सुसूचित याये फयेकेमाः । साहित्य व कला मार्फत् न्हापां नेपाली समाजया रुपान्तरण याये फयेकेमाः । लेखक साहित्यकारतय्सं न्हापां थुखेपाखे थःपिनि च्वसा न्ह्याकेगु ज्यायात तीब्र ढंगं न्ह्यज्याके फयेकेमाः । अले हे जक नेपालय् विज्ञान सम्मत समाजवाद स्थापना सम्भव जुइ । आमूल परिवर्तनया लुखा चायेकेफइ । राजनीतिज्ञ व राजनीतिक नेतातय्के साहित्य, कला व संस्कृतिया सही ज्ञान मदुतले थ्व सम्भव हे मदु । सांस्कृतिक क्रान्ति व राजनीतिक क्रान्तिया लागिं न्हापां थःपिं तयार जुयाः समाजयात परिवर्तन यायेगु स्वयेगु खःसा थन साहित्यकार व लेखकतय्त न्हापां सही लँपुइ यंके फयेकेमाःगु खनेदु ।  "
https://nepalbhasatimes.com/13190,बिचाः,११३८ ञलागा आमै,स्वन्ति व छठ नखः लिपा हिउपाः,"नेपाःया राजनीतिइ मोहनि व स्वन्ति नखः न्ह्यः छुं नं तःधंगु कथंया हिउपाः वइगु अवस्था मदु । न्हापा न्हापा जूसा मोहनि व स्वन्ति नखः वलकी हे थ्व हे नखःया इलय् लाका जनताया विरुद्धय् सरकार न्ह्यः वनी धकाः जनतातय्सं तायेकेगु यानाच्वंगु खः । जुजुपिनिगु इलंनिसें लिपांगु इलय् संविधान निर्माण न्ह्यः तक नं मोहनि व स्वन्ति नखः वलकी जनताया भावनाया अःखः निर्णय यायेगु अवसर शासकतय्त वल धकाः तायेकीगु खः ।                                                         मोहनि व स्वन्ति नखः नापं छठ पर्व तक वइगु ई धइगु सकल नेपाःमिपिं राजनीतिपाखें तापाक्क च्वनीगु, पारिवारिक वातावरण ब्वलनीगु अले छुं तःधंगु कथंया राजनीतिक निर्णय यात धाःसां नं उकियात कया काचाक्क विरोध मयाइगु अवस्था कथं नाला वयाच्वंगु खः । अथे धकाः मोहनि नखः न्ह्यः राज्य पक्षं छुं नं कथंया कुतः धाःसा मयाःगु अवश्य नं मखु । बनेपाया सांगाय् अरनिको राजमार्गयात तब्या यायेगु नामय् जनताया छेँ बुँ कायेगु कथं डोजर चलेयायेगु अले इचंगुइ नं सतक तब्या यायेगु नितिं छेँ थुनेगु धकाः चिं तयेगु ज्या नं याःगु खः । सांगाय् ला सच्छिखां मल्याक छेँ थुनेगु तकं यात तर स्थानीयवासीत, स्वनिगः न्यंकंया सडक विस्तार विरुद्ध आन्दोलन याना वयाच्वंपिं मनूत जाना विरोध यायेगु व सतकय् तकं प्रदर्शन यायेवं धाःसा उगु कथंया ज्या नं दिकेत बाध्य जूगु दु । उकिं राजनीतिक रुपं तःधंगु हिउपाः हयेगु कुतः मयासां सतकया सवालय् धाःसा राज्यपक्षं मिखा तयेगु ज्या धाःसा याःगु खने दु । थुगु ल्याखं स्वल धाःसा राज्यपाक्षं जनताया विपक्षय् निर्णय यायेगु अले पलाः ल्ह्वनेगु कुतः हे थुगुसी नं याःगु हे मदु धकाः धायेफइगु अवस्था मदु । अय्नं आः तकया राजनीतिक घटनाक्रमयात स्वल धाःसा नेपाःया राजनीतिइ हिउपाः धइगु आः स्वन्ति नखः लिपा जक वइगु अवस्था दु धकाः धायेछिं । पार्टी एकता जूगु दच्छि फुना वने धुंकूगु अवस्थाय् नं पार्टीयात क्वय्या तह तक एकता याये मफयाच्वंगु, बरिष्ठ नेता माधव कुमार नेपालं ओली सरकारयात हे तसकं आलोचना याःगु, मेम्ह बरिष्ठ नेता नारायणकाजि श्रेष्ठ प्रकाशनिसें झलनाथ खनाल तकं असन्तुष्ट जुयाच्वंगु अवस्था दु । राजनीतिक पार्टीत मध्ये संसदया दक्ले तःधंगु अले चुनावं नं दक्ले तःधंगु दल दयेका बिउगु पार्टी धइगु नेपाल कम्युनिष्ट पार्टी खः । एमाले व माओवादी केन्द्र एकता जुइ धुंकाः थ्व पार्टी नेपाःया दक्ले तःधंगु पार्टी जक जूगु मखुकि तसकं बःलागु पार्टी नापं सरकार तकं आः तकया दुने छगू कथं शक्तिशाली जुया बिउगु दु । नेकपाया अध्यक्ष केपी शर्मा ओलीया नेतृत्वया वर्तमा सरकारय् दुई तिहाई बहुमत दु । थुकिया अर्थ थ्व सरकार आन्तरिक कारण मजुल धाःसा न्यादँ तक गुगु नं हालतय् क्वःदली मखुगु सरकार जुया बिउगु दु । अले थ्व सरकारं छु चाहाना यात व यायेफइगु अवस्था दु । प्रदेशया सरकारया हकय् स्वल धाःसां नं नेकपाया नेतृत्वय् खुगू सरकार दुसा मेगु छगू नं वर्तमान ओली सरकाया हे नेतृत्वलिसे सहकार्य याना वनाच्वंगु संघीय समाजवादी फोरम नेपालया सरकार खः । अथे हे स्थानीय तहलय् नं नेकपाया हे बर्चस्व कायम जुयाच्वंगु दु । थज्वःगु सरकारया नेतृत्व यानाच्वंगु पार्टीं दुने नं स्वन्ति न्ह्यः तक आः आन्तरिक समस्या समाधान यायेगु बाहेक मेगु छुं नं याइगु अवस्था मदु । पार्टी एकता जूगु दच्छि फुना वने धुंकूगु अवस्थाय् नं पार्टीयात क्वय्या तह तक एकता याये मफयाच्वंगु, बरिष्ठ नेता माधव कुमार नेपालं ओली सरकारयात हे तसकं आलोचना याःगु, मेम्ह बरिष्ठ नेता नारायणकाजि श्रेष्ठ प्रकाशनिसें झलनाथ खनाल तकं असन्तुष्ट जुयाच्वंगु अवस्था दु । थुगु कथं स्व धाःसा ओली सरकारयात विपक्षतय्सं लां विरोध याइगु जुल तर आन्तरिक रुपं नं तःधंगु विरोध व असन्तुष्ट दु धकाः प्रस्त जूगु दु । उकिं थुगु इलय् आः नेकपां आन्तरिक कथंया समस्या समाधान यायेगुयात प्राथमिकताय् तःगु दुसा मेगु छुं तःधंगु कथंया हिउपाः हयेगु तयारी याःगु खने मदु । प्रमुख प्रतिपक्ष दल नेपाली कांग्रेसं नं आः स्वन्ति व छठ नख तकया दुने पार्टीया आन्तरिकतायात क्वातुकेगु अले पार्टीया विधान तकं न्हूगु कथं तयार याना वनेगु व कार्यकर्तायात प्रशिक्षण यायेगु कथंया योजना सहित वनाच्वंगु दु । उकिं थ्व इलय् नेपाली कांग्रेसं नं ओली सकारयात तःधंगु दबाव बिइगु अवस्था नं खने मदु । अथे हे ओली सकारय् दुथ्याःगु राजनीतिक दल संघीय समाजवादी फोरम नेपालं नं आः स्वन्ति व छठ पर्व लिपा जक थःपिनिगु संविधान संशोनया मुद्दायात ल्ह्वनेगु कथंया तयारी याःगु दु । संघीय कानुन दयेके धुंकाः जक संविधान संशोधनया नितिं न्ह्यः वनेगु धकाः आन्तरिक रुपं ओली सरकारं तयारी याःगु धकाः धयाच्वंगु अवस्थाय् आः छठ पर्व तक ला संघीय समाजवादी फोरमं पिइगु अवस्था खने दत । अथे हे संविधान संशोधनया मुद्दायात मूल मुद्दा दयेका वयाच्वंगु राष्टिय जनता पार्टीपाखें नं छठ पर्व तक पिइगु अवस्था दु । छठ पर्व तकया दुने नं संविधान संशोधनया नितिं ओली सरकारं पलाः ल्ह्वनेगु ज्या मयात धाःसा वर्तमान सरकारयात बियातयागु समर्थन तकं लित कायेगु धकाः धाःगु दु । उखे फोरमं नं छठ पर्व लिपा नं संविधान संशोधनया नितिं प्रक्रिया न्ह्याकेगु ज्या मयात धाःसा सरकार त्वःतेत बाध्य जुइ धकाः धायेगु यानाहःगु दु । थुगु ल्याखं स्वल धाःसा आःया अवस्थाय् स्वन्ति व छठ पर्व लिपा जक नेपाःया राजनीतिइ हिउपाः हयेगु कथंया कुतः जुइगु अवस्था वइ । अबले दक्ले न्हापां संविधान संशोधनया मुद्दा हे प्रमुख मुद्दा जुया वइगु अवस्था दु । थ्व फुक्क राजनीतिक दलतय्गु तयारीनिसें इमिसं यानाच्वंगु गतिविधियात स्वल धाःसा आः देशय् राजनीतिक रुपं हिउपाः हयेगु ज्या स्वन्ति व छठ पर्व लिपा जक जुइ धाल धाःसां छुं पाइमखु ।"
https://nepalbhasatimes.com/12746,बिचाः,११३८ ञलागा पञ्चमी,अमेरिका–चीन व्यापारिक युद्ध मेगु लँपु,"संयुक्त राज्य अमेरिकाय् डोनाल्ड ट्रम्प राष्ट्रपति जुया वःगु निदँ फुइत आः थ्यमथ्यं स्वला हे जक ल्यं दनि । थ्व ई दुने ट्रम्प न्ह्याबलें चर्चाया शिखरय् हे लानाच्वन । गुबलें छु, गुबलें छु कारणं वयागु चर्चा हे जुयाच्वन । तर गुलि नं चर्चा जुयाच्वन नकारात्मक रुपं हे जक जुयाच्वन । राष्ट्रपति जुइ न्ह्यः ट्रम्पया गुगु छवि दुगु खः, राष्ट्रपति जुइ धुंकाः नं अज्याःगु हे छवि खनेदयाच्वन ।                                                         राष्ट्रपति ट्रम्प दकलय् आलोचित जुयाच्वंगु धयागु हे वं न्ह्याकाच्वंगु घृणाया राजनीतिया कारणं खः । राष्ट्रपति जूगु छुं ई लिपा हे न्हय्गू मुस्मां देय्तय्त अमेरिका दुहां वयेगुलिइ प्रतिबन्ध तयाः न्ह्याकूगु घृणाया राजनीति झं झं तच्वया वनाच्वंगु दु । राष्ट्रपति जूगु निला मदुनिवं हे ट्रम्पं इरान, इराक, सिरिया, सुडान, लिबिया, सोमालिया व यमन यानाः न्हय्गू मुस्मां देय्यात नागरिकतय्त अमेरिका दुहां वयेगुलि प्रतिबन्ध तयेत स्वःगु खः । मात्र मुस्मां जूगु कारणं, अले मुस्मांत आतंकवादी जुइफु धयागु कारण क्यनाः ट्रम्पं थुपिं देय्या नागरिकतय्त अमेरिका दुहां वयेगुलि प्रतिबन्ध तयेगु कुतः यात । तर उबलय् अमेरिकी अदालतं ट्रम्पयात कुतःयात असफल यानाबिल । थःम्हं क्वत्यलेफुगु, कमजोर देय्त प्रति ट्रम्पं न्ह्याकूगु थ्व घृणाया राजनीति आः अमेरिका लिसे धेंधेंबल्लाः याः वयाच्वंगु तःधंगु देय् पाखे नं लक्षित जूवनेधुंकूगु दु । विशेषतः ट्रम्पं आः चीनयात नं थज्याःगु हे मिखां स्वयेगु यानाहःगु विश्व राजनीतिइ ध्यान तयाच्वंपिंसं धायेगु याना हयेधुंकूगु दु । ट्रम्पं चीनलिसे सुरु याःगु व्यापारिक युद्ध आः छपलाः च्वन्ह्यानाः मेगु हे लँपुइ वनेधुंकूगु विश्लेषण जुयाच्वंगु दु । अमेरिकाय् वइगु नोवेम्भर ६ तारिखय् जुइत्यंगु मध्यावधि चुनावय् चीनं हस्तक्षेप यानाच्वंगु द्वपं बियाः ट्रम्पं चीनलिसेया न्ह्यानाच्वंगु व्यापारिक युद्धयात मेगु हे लँपुइ न्ह्याकेत स्वःगु दु । ट्रम्पं आः चीनयात नं अमेरिकाया स्वतन्त्रता, प्रजातन्त्रया निंतिं खतरा दुगु देय् कथं स्वयेगु यानाहःगु विश्लेषकतय् धापु दु । ट्रम्पं छुं न्हि न्ह्यव जूगु संयुक्त राष्ट्र संघया सुरक्षा परिषद्या बैठकय् आकाझाकां हे चीनं अमेरिकाया चुनावय् हस्तक्षेप यानाच्वंगु द्वपं बियाः सकसितं अचू चायेकाबिउगु खः । सुरक्षा परिषद्या बैठकय् छुं एजेन्डा हे मखयेक आकाझाकां विश्व नेतातय् न्ह्यःने राष्ट्रपति ट्रम्पं चीनयात बिउगु थ्व द्वपंयात सामान्य रुपं कयाच्वंगु मदु । परमाणु हतियार, जैविक हतियार गुकथं पनेगु धयागु विषयय् सहलह जुयाच्वंगु बैठकय् ट्रम्पं चीनयात लक्षित यानाः धाःगु खः, ‘चीनं नोवेम्भरय् जुइत्यंगु चुनावय् जिगु विरुद्ध हस्तक्षेप यायेगु कुतः यानाच्वंगु दु ।’चीनलिसे थःम्हं न्हापांखुसी व्यापारिक मुद्दाय् हाथ्या बियागु व चीन विरुद्ध व्यापारिक लिसें हरेक मुद्दाय् थःपिं त्यानाच्वंगुलिं चीनं चुनावय् थः विरुद्ध हस्तक्षेप यानाच्वंगु द्वपं ट्रम्पं बिउगु खः । चीनं अमेरिकी चुनावय् हस्तक्षेप यानाच्वंगु द्वपं बिउम्ह ट्रम्पं उबलय् छुं प्रमाण धाःसा मबिउ । थथे विनाप्रमाण ट्रम्पं न्ववाःगु धापुतिं अमेरिकां चीनयात नं रुस, इरान, उत्तर कोरियाया धलखय् तयेयंकूगु खनेदु । रुस, इरान, उत्तर कोरिया अमेरिकाया परम्परागत दुश्मन देय् खः । अमेरिकां थुपिं देय्पाखें थःपिनि स्वतन्त्रता व प्रजातन्त्रय् खतरा दु धकाः धया वयाच्वंगु खः । आः चीनयात कयाः ट्रम्पं बिउगु द्वपनं चीनयात नं थ्व हे धलखय् तयेहःगु खः ला धयागु अनुमान जुयाच्वंगु दु । विशेषत चीन मेपिनिगु देय्या आन्तरिक मामिलाय् हस्तक्षेप मयाइगु देय्या रुपय् म्हसीका दुगु देय् खः । ट्रम्पया द्वपंयात कयाः चीनं नं थ्व हे धयाः खण्डन यायेधुंकूगु दु । चीनया विदेशमन्त्री वाङ यीं ट्रम्पया थ्व द्वपं आधारहिन धासें चीनं गुबलें नं मेपिनिगु देय्या आन्तरिक मामिलाय् हस्ताक्ष मयाः धाःगु दु । मेखे ट्रम्पं धाःसा चीनयात सुनियोजित रुपं आक्रमण यानाच्वंगु दु । सुरक्षा परिषदय् आकाझाकां चीनं अमेरिकाय् जुइत्यंगु चुनावय् हस्तक्षेप यायेत्यंगु द्वपं बिउसां थ्वयां न्ह्यव हे ट्रम्पया सल्लाहकारतय्सं चीनयात थज्याःगु द्वपं बीधुंकूगु खः । अमेरिकी राष्ट्रिय सुरक्षा सल्हाकार जन बोल्टनं थ्वयां न्ह्यव हे इरान, रुस, उत्तर कोरिया लिसें चीनं नं अमेरिकी चुनावय् हस्तक्षेप यायेगु कुतः यानाच्वंगु दयेमाः धकाः धायेधुंकूगु खः । अमेरिकी अर्थतन्त्र लिसे धेंधेंबल्लाः याः वयाच्वंगु चीनप्रति ट्रम्प प्रशासनया गुबलें नं बांलाःगु दृष्टिकोण मदु । उकिं हे दकलय् न्हापां चीन लिसे ट्रम्पं व्यापारिक युद्ध सुरु यानाबिल । चीनं अमेरिका दुहां वइगु सामानय् कर अप्वयेकाः सुरु जूगु थ्व व्यापार युद्ध आः स्वंगू खर्ब डलर बराबरया थ्यंवयेधुंकूगु दु । अमेरिकां थौंकन्हय् चीनं आयात जुइगु थ्यंमथ्यं स्वंगू खर्ब डलर बराबरया सामानय् कर अप्वयेकाः चीनयात धरासायी यायेगु कुतः यानाच्वंगु दु । थःगु अर्थतन्त्र धरासायी यायेगु कुतः यानाच्वंगु अमेरिकात चीनं नं अथेहे आर्थिक प्रतिबन्ध तयाः कडा लिसः बिया हयेवं ट्रम्प प्रशासन आः घृणाया राजनीति कुहां वःगु खः । ट्रम्पं चीन विरुद्ध न्ह्याकूगु थ्व घृणाया राजनीति गुलि तक न्यना वनी धयागु आः स्वये हे ल्यं दनि । तर ट्रम्पया थज्याःगु घृणाया राजनीतिं विश्व शान्तिइ धाःसा बांलाःगु लिच्वः लाकी मखु ।"
https://nepalbhasatimes.com/13232,बिचाः,११३८ कौलाथ्व पारू ,मन हलुका जुइ !,"लिंग मदुम्ह मनू । बुखँ ब्वने । छु धाःगु थ्व ! गजब चाये । थुथा लिंग बारे ला न्यनागु खः । आः ला । लिंग हे मदुम्ह हँ ! गज्याःम्ह जुइ व । मखु । हाकनं मनंमनं तर्क याये । गजबगु खँ जूगुलिं ला बुखँ जुयाः वल । सामान्य खँ जूसा छाय् बुखँ जुयाः वइ । व हे वःसां सुनां चिउताः तइ । धाइ नापं । खिचां मनूयात न्याःगु खँ उलि अजू चायापुगु बुखँ जुइमखु ।                                                         तर मनुखं खिचायात न्याःगु घटना । बुखँ जुइ । कारण । थ्व साधारण मखु । विशेष जुइ । उकिं लिंग दुम्ह मनू । व सामान्य खँ जुइ । तर । मदुम्ह मनू । विशेष, असाधारण जुयाबी । व बुखँ जुयाबी । थ्व सकसितं अजू चायेकाबी । बुखँ ला न्यने । मनय् अनेतने तर्क लुइ । म्हिती । मन गबलें गन वनी । गबलें गन थ्यनी । विचाः याये । थ्व लिंग मदुम्ह मनुखं जरुर सुयातं ‘रेप’ यात जुइ । मिसा हिंसाय् संलग्न जुल जुइ । अले ध्यना बिल जुइ । जरुर । व मनू यौन अपराधी जुइमाः । कुकर्मया लिच्वः वं फये माल जुइ । थौंकन्हय् । करणी, यौन अपराधत यक्व हे अप्वयाच्वंगु दु । मचा मधाः, बुरि मधाः । यौन आक्रमणया घटना उतिकं जुयाच्वंगु दु । यौन अपराधीतय् छ्यं ध्यनेमाः । फाँसी बी माः । मिसा अधिकारकर्मितय्सं जोडदार माग यानाच्वंगु दु । जबरजस्ती यौनकरणी याइपिं मिजंतय्त पीडिततय्सं लिंग ध्यना बिउगु बुखँ नं वः । आः ला मिसा अधिकारवादीतय्सं ला छ्यं हे ध्यनेमाःगु कानून फ्वनाच्वंगु दु । मचा, बुरि यौन शोषक अपराधीतय्त । छथ्वः कानून वेत्तातय्सं ज्यान सजाय बी मजिउ । मेमेगु कडा सजाय बीमाः । धयाच्वंगु दु । यौन अपराधीतय्त छ्यं ध्यनेगु खँय् मत विभाजन खने दइ । थौं । देशय् । याइम्ह छम्ह । पाः मेम्हेसियां फयेमाःगु अनेक घटनात दु । जालसाज यानाः निरअपराधीतय्त फसे याइ । अपराधीत बचे जुइ । शक्ति व ध्यबाया भरय् अपराधीत संरक्षित जुइ । बचे जुइ । मखुपिं निर्दोषिं फासीया फन्डाय् लाइ । मृत्युदण्ड निरअपराधीतय्त खतरा जुइ । निर्दोषयात मृत्युदण्ड बी । हाकनं म्वाके फइमखु । अपराधीतय्सं अनेक जालझेल यानाः थःत सुरक्षित यायेत अनेक दाउपेच छ्यली । हरेक क्षेत्रय् भ्रष्टाचारं ग्रस्त जुयाच्वंगु देशय् । सोझापिं मनूत मृत्युदण्डया शिकार जुइगु सम्भावना यक्व दइ । याःम्ह छम्ह जुइ । दण्ड सजाय मेम्हेसिया कपालय् दी । छ्यं ध्यनी । अपराधीया जय जुइ !धाइ । पितृ सत्तात्मक समाजय् मिसातय् थःगु शरीरप्रति अधिकार दइमखु । मिसा अर्थात तिरिमय्जुया शरीर भाजुया एकाधिकारया वस्तु जुइ । मनय् लूकथं छ्यलेगु । पितृ सत्तात्मक समाजय् मिसाया जीवन यन्त्रवत जुइ । अझ यन्त्र स्वयां नं कमजोर । मेसिनया म्हं मफुसा । व इकिधिकि नं सनी मखु । दिना बी । तर समाजय् मय्जुपिंसं फु, मफु धाये दइमखु । मिजंतय् इच्छायात पालना यानाच्वनेमाः । ईब्यः, जिउ मजिउ । त्यः मत्यः छुं हे खँया चिउताः मतसे भाजुपिंसं बेमौसमया बाजंकथं मय्जुपिंत छ्यःसां मय्जुपिंसं सह यानाच्वनी । च्वनेमाः । नारी धर्म खंकाः । तर थौंकन्हय् मिसातय्सं थःगु शरीरप्रति थःगु अधिकार सुनिश्चित जुइमाः । सः थ्वयेकी । इहिपा जुइधुंकूपिं भाजुपिंसं थः मय्जुयात उपभोग्य वस्तु जक खंके दइमखु । जबर्जस्त याये दइमखु । भाजुमय्जुया स्वापू, लेनदेनया खँय् निम्हेसिया सहमति माः । अनिवार्य जुइ । थौंकन्हय् । मिसातय्सं थःगु बुलन्द सः थ्वयेकी । मय्जुपिनिगु सहमति विना भाजुपिंसं मय्जुया म्हय् आधिपत्य जमे याये दइमखु । व करणी सरह हे दण्डनीय जुइ । कलाःभाःत धयां मजिउ । भद्र सहमति अन नं माः । थौंकन्हय् थ्व आशयं कानून नं दयेकेधुंकूगु दु । इहिपा जुइधुंकूपिं भाजुपिंसं थः मय्जुयात उपभोग्य वस्तु जक खंके दइमखु । जबर्जस्त याये दइमखु । भाजुमय्जुया स्वापू, लेनदेनया खँय् निम्हेसिया सहमति माः । अनिवार्य जुइ । थौंकन्हय् । मिसातय्सं थःगु बुलन्द सः थ्वयेकी । मय्जुपिनिगु सहमति विना भाजुपिंसं मय्जुया म्हय् आधिपत्य जमे याये दइमखु । वये धुंकूगु दु । छगू बुखँ ब्वनागु लुमना वइ । छम्ह भाजुं थः मय्जुयात जबर्जस्त यायेत स्वइ । मय्जुं विद्रोह यासे भाजुया लिंग हे ध्यना बी । मय्जुं शरीरप्रतिया थःगु अधिकारयात प्रत्याभूत यायेत स्वइ । लिंग मदुम्ह मनूया बुखँ ब्वनाः जिं अनेक अनुमान याये । थ्व भाजु यौन अपराधय् संलग्न जुल ला ? कसाया रुपय् सुनानं थ्वयागु लिंग ध्यना बिल ला ? उकिं जकं थ्व लिंग मदुम्ह मनू जुल ला ? मनय् पाप लुल । म्वाःमदुगु ज्याखय् सना जूसेंलि गति भिनी ला ? स्व ! स्व ! का थौं लिंगविहीन जुइमाल ! जिं विचाः याना । मखु । थ्वं रेप अथवा करणी अपराध हे यात, उकिं थ्व लिंग मदुम्ह मनू जुल ! थ्व यकीन यानाः धाये फइगु खँ मखु । छगू घटना हाकनं लुमन । झसंग जुइ । छम्ह ल्याय्म्ह । थः प्रेमिकां वयात असहमति प्वंकी । धोका बिउगु अनुभूतिं व युवक ग्रस्त जुइ । वया वेदना असह्य जुइ । वं होस हवास तंकी । बेहोसय् हे वं थःगु लिंग चानाबी । ध्यना बी । छ्यंगू लिंगया कुचा ज्वनाः व ल्याय्म्ह अस्पतालय् वनी । भाग्यवस डाक्टरतय्सं कुचा हाकनं स्वाना बी । व म्वाइ । थ्व लिंग मदुम्ह भाजु नं प्रेमय् धोका नःम्ह खः ला ? बुखँय् वःम्ह लिंग मदुम्ह मनू । गुगु कित्ताय् लाः ? सीके मास्ति वइ । बुखँयात च्वंनिसें क्वथ्यंक पूवंक ब्वने । बुखँया छ्यं स्वयाः मनय् अनेक शंका लूगु खः । जिगु शंका, अनुमान गुलि थासय् लाः मलाः । स्वये । तर । जिं विचाः यानागु, जिगु तर्कत फुक्क फेल नइ । छुं हे मिले जुइमखु । व लिंग मदुम्ह मनू जन्मलिंग विहीन जात खनी । बुसांनिसें हे विना लिंगया मनू । झन अजू चाये । छु छु जुइ यः खनिं ! थ्व सृष्टिया चक्करय् ! ल्हाः मदुम्ह, तुति मदुम्ह मनू सिउ । मिखां मखंम्ह मनू बू । तर लिंग हे मदुम्ह मनू धइम्ह ला दुलर्भ जक मखु, अकल्पनीय थें ताइ । तर, अकल्पनीय धयां छु याये ! धाथें जन्म काये धुंकल । जिगु विचाः ला झं झं बेथां बेथां कयाः न्ह्याः वनी । धेधे चुइ जिगु कल्पना । लिंग मदुम्ह मनू । गज्याःगु बेहाल जुइ थ्वया । ल्हाः मदुम्ह मनुखं तुतिं ज्या काइ । तुतिं नइ । किपा च्वइ । बाजं थाइ । तुति मदुम्ह ल्हातं चुयाः न्यासि वनी । थःगु व्यवहार न्ह्याकी । कमि कमजोरीया छुं हे महसुस याइमखु । तर, लिंग हे मदुम्ह मनू ! थःगु व्यवहार वं गुगु बैकल्पिक अंग छ्यलाः याइगु जुइ । जि तर्क शुन्य जुइ । बुखँ ब्वँब्वं वने । खनी । थ्व लिंग मदुम्ह मनूया प्रेमिका नं दु खनी । हाकनं मेगु अद्भूत ! आश्चर्यया खँ ! लिंग मदुम्हेसिया प्रेमिका नं दु । वया प्रेमिकाया ख्वाः गन वनाः स्वये थें जुइ । अन्त्यय् बुखँ ब्वने । डाक्टरतय्सं तःधंगु मेहनत यानाः न्हूगु कृत्रिम लिंग दयेकी । व लिंग मदुम्ह मनूयात छुनाबी । वया तःधंगु अभाव पूरा जुइ । वया प्रेमिका लय्ताइ । सुखी जुइ । सन्तोषया सासः ल्हाइ । बुखँ ब्वँब्वं जि स्वयम थः हे व्यथित थें जुइ । सुखद अन्त्यं जिगु थःगु हे समस्या हल जूू थें ताइ । मन हलुका जुइ ।"
https://nepalbhasatimes.com/12798,बिचाः,११३८ ञलागा सप्तमी,यँयाः नखतं लुमंकाच्वंगु क्षण,"येँयाः नखःया रौनकता म्हिगः गथे खः थौं नं अथेहे तिनि । थौं नं मनू उलि हे उत्साह व जोशं थ्व नखः हनेगु यानाच्वंगु दु । ई व मनूत पानाच्वंसां नखःया मौलिकता अझ नं अथेहे तिनि । मनूतय् आस्थाय् छु नं कथंया हिउपाः वःगु मदुनि । थौं नं फुक्कं मनूत जात्राय् व्यस्त । कुमारी माजु, भैलद्यः व गणेद्यःया खः सालेगुलिइ हस्तेलय् हाँइस्ते यायां लिमलाः ।                                                         हाथुद्यःया म्हुतुं पवित्र थ्वँया सवाः कायेत छम्हं मेम्हेसित घ्वात्तुघ्वानाच्वंगु दु । न्हय्गू त्वाःया दबुलिइ कुमारी, भैरव, चन्दी, दैत्य, कवं, ख्याः व बेताः सहित दीप्याखंया न्हय्ताः बाजंया न्हय्गू तालय् मस्त जुयाच्वंगु दु । उखे पुलुकिसिया लिउलिउ जुजुं मनूत उखेलाः थुकेलाः जुइगु त्वःफिउगु मदुनि । मजिपाः लाखे आजुयात हायेकाः च्वनीम्ह नचाम्ह झ्यालिंचा बिसिउँ वंवं लिलाःगु मखु । अले छेँय्छेँय् च्वनाः अय्लाः, समयबजि व थ्वँया सवाः कयाच्वनीपिं येँमितय् भ्वय् यायेगु चहःपहः नं अथेहे तुं ।थज्याःगु रोमाञ्चकता थौं गथे खः सायद न्हापा नं थथे हे जुइ । २५०दँ न्ह्यः नेपाल संवत् ८८८या येँयाःया इन्द्रजात्राया न्हि कुन्हु नं थथे हे जुइमाः शायद येँयाः जात्राया माहोल । फुक्कं थःथःगु थासय् मग्न, मस्त । यदि छुं पाःगु खःसा उगु इलय् येँय् नाकाबन्दी जुयाच्वंगु । म्हिगः येँयाः नखतय् मस्त जुइपिं यमित थौं नं उगु नखतय् अथेहे मग्न जुयाच्वंगु दु । अले म्हिगः गथे यानाः थन पिनेयापिं वयाः राज यात थौं नं अथेहे राज यानाच्वंगु दु । म्हिगः मुक्कं स्वंगू नाका जुयाः थन आक्रमण याःगु खः । तर थौं येँया हरेक नाका जक मखु, हरेक बहाः बही, चुक ननीइ वयाः झीत आक्रमण व अतिक्रमण यानाच्वंगु दु । छचाःखेरं गोरखा जुजुया फौज तैनाथी अवस्थाय् । येँया राजगद्दी थःगु यायेत आतुर गोरखालीत । पुन्हिया छन्हु न्ह्यः येँमित फुक्कं जात्राय् मस्त जुयाच्वंगु इलय् पृथ्वीनारायण शाहं येँेय् आक्रमण यात । येँया भिंद्यःपाःचाः, ताम्सिपाखाया पाःचाः व उखे तिंख्यःपाखें घेरा तयाः येँय् आक्रमण यात । वहे बहनी येँय् मल्ल जुजुयात सत्ताच्युत यानाः थःगु राज्यया ध्वाँय् ब्वयेकल । जात्राय् मस्त जुयाच्वंगु इलय् याःगु आक्रमण । येँयात नाकाबन्दी यानाः याःगु आक्रमण । बस् झीसं न्यनाच्वंगु व थुइकाच्वंगु थुलि हे जक । तर येँय् आक्रमण याये उलि अःपुगु खँ मखु । आक्रमण याःसां त्याकेगु चांचु खँ मखु । अथेखःसां इन्द्रजात्राया बहनी गोरखया पृथ्वीनारायण शाहं थः सैन्य शक्तियात येँया लाय्कू तक बिस्तार यात । थः येँया राजगद्दी बिराजमान जुल । कारण छु ? मू कारण येँ दुनेया आन्तरिक कलह । छुंछुं येँमितय्सं थः मनूयात स्वयां पिनेयापिंत याःगु विश्वास । वा थःगु थाय् व थः मनू प्रति याःगु गद्दारी । पिनेया कारण नं दयेफु तर मू कारण आन्तरिक हे खः । पृथ्वीनारायण शाहं येँ आक्रमण यायेत स्वंगू मू नाका छ्यःगु खः गन न्हापा फुक्क थासय् ततःजाःगु ध्वाखा दुगु खः । यदि थनया मनूतय्सं नाकाया इलय् ध्वाखा मचायेकूगु जूसा गोरखा सैनिकत शहर दुने दुहां वयेगु सम्भावना म्हो जक जुइगु खः । अले येँया राजगद्दी तक थ्यनीगु सम्भावना कमजोर जुइगु खइ । म्हिगः येँयाः नखतय् मस्त जुइपिं येँमिपिं थौं नं उगु नखतय् अथेहे मग्न जुयाच्वंगु दु । अले म्हिगः गथे यानाः थन पिनेयापिं वयाः राज यात थौं नं अथेहे राज यानाच्वंगु दु । म्हिगः मुक्कं स्वंगू नाका जुयाः थन आक्रमण याःगु खः । तर थौं येँया हरेक नाका जक मखु, हरेक बहाः बही, चुक ननीइ वयाः झीत आक्रमण व अतिक्रमण यानाच्वंगु दु । कारणं म्हिगः छु खः, थौं नं व हे । झी दुनेया आन्तरिक कलह । झी दुनेया विभाजन । झी छधि–छप्पँ जुइमफुगु । अले झीसं झीतः हे विश्वास यानामच्वंगु । पाःगु आपाः मखु । ई व मनू जक खः । झीसं यानाच्वंगु कमजोरी धाःसा म्हिगः छु खः थौं नं अथेहे तिनि । नखः हनेगु पहः व झीसं यानाच्वंगु कमजोरी अथे हे जूसां थौं ई यक्व हिलेधुंकूगु दु । म्हिगः झीगु थासय् राज याइपिं जक पिनेयापिं जूसां थःगु थाय्बाय् झीगु हे तिनि । थौं राज याइपिं निसें कयाः थाय्बाय् तकं मेपिनि ल्हातय् लानाच्वंगु अवस्था दु । म्हिगः जनस्तरय् जूसां थःगु थासय् झीगु बाहुल्य दुगु खः थौं व तकं मधेधुंकल । अप्रवासीतय् ल्याः झीगु स्वयां अप्वया वनेधुंकल । थःगु थासय् झी अल्पमतय् लायेधुंकूगु अवस्था दु । म्हिगः झीगु थासय् झीगु हे भाय् ल्हाइपिं दुगु खः । थौं झी थः हे थःगु भाय् मल्हाइपिं जुइधुंकल । उकिं येँयाः नखतं झीत गुलि रोमाञ्चकता बी, उलि हे झीगु यथार्थयात नं लित्तुलिनाः लुमंकाच्वंगु दइ । यथार्थ थ्वहे खः की झीगु पुर्खापिं तसकं तःमि । संस्कृति व संस्कार नीस्वनाथकल । झीत थःगु अस्तित्व व म्हसिका बियाः झाल । झीत तःमि यानाथकल । तर अज्याःगु तःमि नेवाःत थौं थःगु अस्तित्वया संकतया इलय् थ्यनाच्वंगु दु, थ्व नं यथार्थ खः । अले अज्याःगु संकत वःगु धइगु झी थःपिं छप्पँ जुइमफुगुलिं खः । थ्व दकलय् तःधंगु यथार्थ खः । पाय्छि २५०दँ जुल गवले निसें झी छप्पँ जुइमफुगुया दसु झीसं न्ह्यब्वया । बुलहुं वहे कारणं झी कमजोर जुजुं वनाः थौं तकया अवस्थाय् थ्यन । झीगु कमजोरीयात अझ नं वाःचायेकेगु कुतः जुयाच्वंगु मदु । वहे कारणं म्हिगः झीगु राज्य झीसं तंकेमाल । थौं वहे कारणं झीसं पहिचान दुगु संघीय राज्य नीस्वेमफुत । उकीं थौं झीसं मेमेपिनिगु कारणं छु जुल धकाः धायेगु स्वयां झीगु थःथःगु कारणं झीसं छु छु तंकाच्वनाःगु दु उकीया मुल्यांकन यायेमाल । दकलय् न्हापां झीगु कमजोरीयात झीसं भिंकेफयेमाः । झी दुनेया कलह न्हंकेफुसा कन्हय् सुनां नं झीत आक्रमण याःसां इमित अपुक परास्त यायेफइ । येँयाः नखतं थ्व नखः गुलि न्ह्यइपुसेच्वं उलि हे झीत छप्पँ–छधी जुइमाःगु आवश्यकता बोध नं याकाच्वंगु दु ।  "
https://nepalbhasatimes.com/12863,बिचाः,११३८ ञलागा अष्टमी,"च्वय् निगू गुट, क्वय् वनाः स्वंगू गुट","संसद, प्रदेश व स्थानीय तकया ल्याखं दकलय् तःधंगु राजनीतिक दल नेपाल कम्युनिष्ट पार्टी (नेकपा)या नेतृत्वय् दुई तिहाइ केन्द्र अर्थात संघीय सरकार दुगु नापं उगु पार्टीं चाहना यात धाःसा देय् व जनताया नितिं यक्व हे याये फइगु अवस्था खः तर पार्टी धाःसा अन्तरविरोधय् लानाच्वंगु दु ।                                                         आःया ओली सरकार इतिहासय् हे दकलय् शक्तिशाली सरकार धयाच्वंगु अवस्थाय् विपक्षी दल व सदनय् मदुगु दलतय्सं ला सरकारया विरोध याइगु, आलोचना याइगु स्वाभाविक हे खः तर लिपांगु इलय् वयाः वहे पार्टीया वरिष्ठ नेता माधव नेपालं संसदय् हे गुकथं आलोचना यानादिल उकिं यानाः छगू कथं नेपाःया राजनीति तरंगित याना बिउगु दु । नेकपाया वरिष्ठ नेता नेपालं देय् दुबे जुइन बचे याइम्ह माझी माल धइगु आशय प्वंकेगु जक मखु देसय् सरकार गन दु, गृहमन्त्री गन दु, गृह प्रशासन गन दु, न्यंकनं समस्यै समस्या धकाः थीथी थाय्या घटना, भ्रष्टाचारया खँनिसें जनता निराश जुयाच्वंगु कथंया अभिब्यक्ति बियादीगु इलय् नेकपाया सांसदत तकं अजूचाःगु खः । नेपालं बियादीगु अभिब्यक्ति धइगु वास्तवय् प्रधानमन्त्री नापं नेकपाया अध्यक्ष केपी ओलीयात लक्षित यानाः न्ववानादीगु खः । वय्कलं न्ववानादीगु खं नेकपायात तरंगित याना बिल । सरकारया खँ न्ह्यथनाः न्ववानादीगु जूसां नं वय्कलं पार्टीया अन्तर विरोध धाःसा न्ह्यथना मदी । थुगु ल्याखं स्वल धाःसा पार्टी दुनेया अन्तरविरोध मखु सरकारया कारणं थथे जूगु धकाः थुइकीगु स्वाभाविक हे खः । राजनीतिइ यायेगु चीज मधायेगु अले मयायेगु चीज धायेगु अर्थात छु धाल व मयायेगु अले छु मधाल व यायेगु कथंया रणनीति दयेकाः नेतात न्ह्याः वनादी धइथें हे माधव नेपालं सरकारया सवालयात कयाः असन्तुष्टी प्वंकादीगु जूसां वास्तवय् ब्यवहारय् धाःसा पार्टी दुनेया असन्तुष्टी खने दयावःगु दु । पार्टीया अध्यक्ष केपी ओली अमेरिका वनादीगु अले छुं दिं लिपा हे हाकनं मेम्ह अध्यक्ष पुष्पकमल दाहाल नं आकाझाकां सिंगापुर वनेमाःगु अवस्था वःगु खः । दाहाल नं सिंगापुर वनेमाःगु अवस्थाय् पार्टीया कार्यबाहक अध्यक्ष बरिष्ठताया नातां स्वयं माधव नेपाल हे जुइमाःगु खः । न्हापा नं निम्हं अध्यक्ष विदेश वंगु इलय् नेपालयात हे कार्यवाहक अध्यक्षया रुपय् तया वंगु खःसा थुगुसी धाःसा कार्यवाहक अध्यक्ष सु धइगु हे स्पष्ट मजू । पूर्व एमाले व पूर्व माओवादी दथुइ नेतृत्व कायेगु नापं छगू पक्षं मेगु पक्षया नेतृत्वयात स्वीकार मयायेगु कथंया अन्तर विरोध ला द हे दु, वसिबें नं तच्वःगु अन्तर विरोध धाःसा माधव नेपाल व केपी ओली पक्षया दथुइ दुगु खनेदु । उकियात कयाः नेकपा दुने निगूगु तहया नेतातय् दथुइ विवाद जुयाः कार्यवाहक अध्यक्ष बारे छगू पक्षं मेगु पक्षयात अस्वीकार याःगु समाचार वयाच्वंगु हे इलय् लाकाः माधव नेपालं संसदय् अथे न्ववानादीगु खः । अथे हे वय्कलं निम्हं अध्यक्षत पिने लानाच्वंगु हे अवस्थाय् लाका छुं दिं न्ह्यः जक थःगु पक्षया नेता कार्यकर्तातय्गु भेला तकं सःतादिल । अले ओली प्रति असन्तुष्टी प्वंकेगु नापं सरकारया ज्यायात नं आलोचना यानादिल । थुकिं स्पष्ट जू कि माधव नेपाल गुटया ब्यागलं कथंया कुतः जुयाच्वंगु दु । पार्टी दुनेया असन्तुष्टीयात कयाः जक मखु सरकारया सवालयात कयाः तकं । माधव नेपालया अभिब्यक्ति सार्वजनिक जुइवं हे अमेरिकां नेकपा अध्यक्ष नापं प्रधानमन्त्री केपी ओलीं देय् डुबे जुइ मखु जि वयेत्यनागु दु, थः विदेशय् वनागु अवस्थाय् सुं सुंयात शुन्यता महसूस जूगु दुसा थः लिहां वयेवं फुक्कं ठिक जुइ धकाः न्ववानादीगु खः । अथे हे सिंगापुरय् वनादीम्ह मेम्ह अध्यक्ष पुष्पकमल दाहालं तकं माधव नेपालयात टेलिफोन यानाः सहलह ब्याकादीगु दु । थ्व घटनाक्रमं नेकपा दुने पार्टी अध्यक्ष ओली पक्ष व वरिष्ठ नेता माधव नेपाल पक्षया दथुइ तच्वकं अन्तर विरोध जुयाच्वंगु दु । निगू गुटया दथुइ पार्टी दुने विवाद तच्वयाच्वंगु दु धकाः । नेकपा एमाले व माओवादी केन्द्र एकता जूगु लांलां दयेधुंकूगु अवस्थाय् नं पार्टीया क्वय्या तहया एकता याये मफयाच्वंगु, फुक्क कथंया स्थानीय तहलय् विवाद जुयाच्वंगु धइगु पार्टी दुने अन्तर विरोध चर्के जुया हे खः धकाः अःपुक हे धायेफु । सामान्यतया स्वयेबलय् पूर्व एमाले व पूर्व माओवादी केन्द्रया कार्यकर्तातय् दथुइ विवाद जुयाः जक क्वय्या तह तक एकता जुइ मफयाच्वंगु खः ला धकाः मनूतय्सं तायेकाच्वंगु अवस्थाय् लिपांगु इलय् माधव नेपालया अभिब्यक्ति नापं अमेरिकां हे पार्टी अध्यक्ष केपी ओलीं माधव नेपालयात लिसः बियादीगु अले सिंगापुरं नेपालयात फोन यानादीगुलिं वास्तवय् पार्टी दुने अप्वः असन्तुष्ट जुयाच्वंगु पक्ष धइगु माधव पक्ष हे खः धकाः स्पष्ट जूगु दु । अथे धकाः पूर्व एमाले व पूर्व माओवादी दथुइ विवाद मदुगु धाःसा अवश्य नं मखु । पूर्व एमाले व पूर्व माओवादी दथुइ नेतृत्व कायेगु नापं छगू पक्षं मेगु पक्षया नेतृत्वयात स्वीकार मयायेगु कथंया अन्तर विरोध ला द हे दु, वसिबें नं तच्वःगु अन्तर विरोध धाःसा माधव नेपाल व केपी ओली पक्षया दथुइ दुगु खनेदु । थुकथं स्वल धाःसा क्वय्या तहलय् त्रिपक्षीय रुपं पार्टी दुने अन्तर विरोध जुयाच्वंगु खनेदु । छगू पक्षं केपी ओलीया गुट, मेगु पक्ष पूर्व माओवादीया गुट अले स्वंगूगु पक्ष धइगु माधव नेपालया गुट खः । थ्व स्वंगू गुटया कारणं पार्टी दुने माःगु कथं एकता प्रक्रिया न्ह्याके मफयाच्वंगु अले माःगु कथं स्थानीय सरकारपाखें तकं ज्या याये मफयाच्वंगु अवस्था खः । तर च्वय्या तहलय् स्वल धाःसा ला निगू जक गुट खने दयाच्वंगु दु । ओली–दाहाल छगू गुट जुयाच्वंगु अले माधव नेपालया मेगु गुट जुयाच्वंगु दु । ओली–दाहाल गुटपाखें नेपाल गुटयात माःगु कथं थाय् मबियाच्वंगु अले नेपाल पक्षयापिं नेता कार्यकर्तात पार्टी दुने उकुसमुकुस जुयाच्वंगु दु धकाः स्पष्ट जूगु दु । न्ह्याबलें अन्तर विरोधय् म्हिता वया च्वनादीम्ह, न्हापा माओवादी पार्टी दुने मोहन बैद्य व डा. बाबुराम भट्टराईयात ध्याकुनय् लाकेत ताःलाःम्ह पुष्पकमल दाहाल धाःसा थ्व इलय् थःगु हे कथंया ब्यागलं गुट दयेकाः च्वय्या तहलय् म्हिताच्वंगु खने मदु । क्वय्या तहलय् धाःसा पूर्व माओवादीत गुटबन्दी याना वयाच्वंगु दुसा च्वय्या तहलय् धाःसा केपी ओली पक्षलिसे हे जानाः वनाच्वंगु दु । उकिं च्वय् ओली–दाहाल छगू गुट अले क्वय् ब्यागलं ब्यागलं कथंया स्वंगू गुट जुयाच्वंगु दु धाये फइ । थथे पार्टी दुनेया गुटबन्दीं यानाः देय् व जनताया नितिं ओली सरकारं यायेफइगु ज्या तकं मजुयाच्वंगु अले जनताया भावना कथं सरकार न्ह्याः मवनाच्वंगु अवस्था दु ।  "
https://nepalbhasatimes.com/12873,बिचाः,११३८ ञलागा अष्टमी,विश्वास बी माली !,"हालय् । झी प्रधानमन्त्रीजुं राष्ट्र संघया महासभाय् संबोधन यासें धयादी, ‘नेपाःया शान्ति प्रक्रिया विश्वया निंतिं हे अनुकरणीय ।’ अखबारय् ब्वने । झसंग वनी । धाथें खःला थ्व ? थःत हे न्ह्यसः तये । प्रधानमन्त्रीं महासभाय् धाःगु खँ ! गथे मखइ ! गय् मखु धाये ? खइ । खइ । पक्का । गर्वबोध जुइ । विश्वया अनेक द्वन्द्वय् फसे जूगु देय्तसें थःथःगु देय्या द्वन्द्व समाधान यायेया निंतिं आः नेपाःयाके सल्लाह काः वइ ।                                                         नेपाःया अमूल्य अनुभव सेयर याः वइ । नेपालं सल्लाह साहुति बी । विश्वय् द्वन्द्व, ल्वापु, युद्ध अन्त्य यायेगु खँय् नेपाःया योगदान प्रभावकारी जुइ । विश्व शान्तिया निंतिं नेपाःया अनुभव वासः जुयाबी । सल्लाह निर्णायक जुइ ।थौंकन्हय् नेपाःया राजनीतिक बजारय् नोबेल शान्ति पुरस्कारया गाइँगुइँ हल्ला ताये दयाच्वंगु दु । नोबेल शान्ति पुरस्कार चिठ्ठा लाइ । आशा यानाच्वंपिं नेतात नं दु । विश्वय् हे अभूतपूर्व शान्ति प्रक्रिया सम्पन्न यानाः । विश्वयात नमूना बियाः । उकिं नोबेल शान्ति पुरस्कार थःगु भागय् लाइ । वइ । शान्ति प्रक्रियाय् संलग्न नेतातय् म्हगस थौंकन्हय् तिख्खर जुयाच्वंगु दु । उकिसनं प्रधानमन्त्रीजुं राष्ट्र संघया महासभाय् विश्वया प्रतिनिधितय् समक्ष थःगु देय्या अनुकरणीय शान्ति प्रक्रिया विषय ध्वाथुइकी । ध्यानाकर्षण याइ । प्रधानमन्त्रीजुया थ्व ध्यानाकर्षण, दावीं नोबेल शान्ति पुरस्कार कमिटीयात नं जरुर नैतिक रुपं दबाव लाइ । शान्ति प्रक्रियाया अभियन्तातय्त नं जरुर नोबेल पुरस्कार लाइ । आशा याये । प्रधानमन्त्रीजुया दावी सितिं वनीमखु । लुमं लुमं झिकु मन थहां वइ । थौंतक । विश्वय् । नेपाःया गौरव, प्रसिद्धि शान्तिया प्रतिक भगवान बुद्धया कारणं च्यानाच्वंगु खः । थिनाच्वंगु खः । आः वयाः अनुकरणीय शान्ति प्रक्रियाया प्रवर्तक देय्कथं नं नेपाःया ख्याति विश्वन्यंकं न्यनीगु जुल । धाइ । संसारया अधिकांश मनूतय्सं नेपाः देय्या बारे उलि मसिउ । तर भगवान बुद्धया जन्मभूमि, माउण्ट एभरेष्टया देय् धालकि ‘ए ऽऽऽ !’ धाइगु हँ ! आः प्रधानमन्त्रीजुया संबोधनं यानाः नेपाःयात म्हसीकीगु मेगु नं स्यल्लाःगु त्वह दइगु जुल । वंगु नाकाबन्दी भारत व तत्कालीन प्रधानमन्त्री खड्गप्रसाद ओली दथुइ गोप्य सम्झौताकथं जूगु खः । व अप्रत्याशित, आकस्मिक मखु । पूर्व नियोजित । योजनावद्ध खः । गोप्य राजनीतिक सम्झौताया लिच्वः खः नाकाबन्दी । ‘अनुकरणीय शान्ति प्रक्रियाया देय्’ धायेबलय् आः विश्वय् अलमल जुइमखुत । म्हसीका छर्लंग जुइगु जुल । ‘धन्य, छिमिगु देय् ।’ नेपाःमितय् परिचय न्यनाः विश्वया मेमेगु देय्या मनूत लय् ताइगु जुल । ‘नेपाःया शान्ति प्रक्रिया बाह्य शक्तिं मखु । देय्या इचछा शक्तिं हःगु खः ।’ प्रधानमन्त्रीजुं महाभासय् थःगु संबोधनय् नेपाःया शान्ति प्रक्रियाया विशेषतायात उली । न्ह्यथनी । धाइ । थ्व हे कारणं नं शान्ति प्रंक्रिया विशेष जुइ । अनुकरणीय जुइ । प्रधानमन्त्रीजुं थःगु धापूयात शानपूर्वक प्रष्ट याइ । आः धाथें प्रधानमन्त्रीया संबोधन लिपा राष्ट्र संघया महासभाय् उपस्थित विश्वया अनेक सरकारया प्रतिनिधित विश्वस्त जुल जुइ । नेपाःया अनुकरणीय शान्ति प्रक्रियाया मोडल आः वयाः विश्वया प्रसिद्ध विश्वविद्यालयय् अन्तर्राष्ट्रिय राजनीति विषयया पाठ््यक्रमय् दुथ्याइ । थ्व विषयय् चिन्तन मनन्, अनुसन्धानन जुइ । अले ला छु ? विश्वन्यंकंया प्राज्ञिक ख्यलय् नं झीगु देय्या शान्ति प्रक्रिया मोडलं तहल्का न्यंकी । झीगु न्हाय् तपुइ । छखे प्रधानमन्त्रीया पूर्वोक्त संबोधनं विश्वन्यंकं तहल्का न्यकी । तर प्रधानमन्त्रीजुया थ्व संबोधनया दावीं देय् दुने गज्याःगु प्रतिक्रिया थनी ? देय्या जनतां थुकियआत गुकथं काइ ? प्रमजुया अनुकरणीय शान्ति प्रक्रियाप्रति देसय् छगू हे मत दु ला ? लिसः । मदु । देय् दुने थौं नं गुलिखे दलत दनि, इमिसं अझ नं धयाच्वंगु दु, ‘जनयुद्धया द्वन्द्व अन्त्य मजूनि ।’ युद्ध, द्वन्द्व यथावत तिनि । पक्का । द्वन्द्वात्मक भौतिकवादी माक्र्सवादीतय्सं देसय् वर्ग संघर्ष अझं अन्त्य मजूनि धाइ । अथे हे अनेक उत्पीडित जनतां नं शान्तिया सन्तोष काये मफुनि । युद्ध हाकनं हाकनं मानि । जुइतिनि । सः थ्वया हे च्वनतिनि । देय्या जनतां शोषण, असमानता, विभेद फये मात्तले शान्तिया अनुभूति गथे याये फइ । पीडा प्वंका हे च्वन तिनि । देय्या शान्ति प्रक्रियाय् विदेशीतय् ल्हाः द हे मदु धइगु खँय् शंका याइपिं राजनीतिक विश्लेषकत उतिकं दनि । द्वन्द्वपीडित सामान्य जनता अझं अलपत्रतिनि । नेपाःया शान्ति प्रक्रिया विश्वयात शिक्षाप्रद जुृइ । ज्ञां इना काये दइ । विश्वयात थज्याःगु आह्वान प्रमं याये न्ह्यः देशवासीतय्त शान्ति प्रक्रिया आम जनताया पक्षय् जुइ, कल्याणया निंतिं जुइ । विश्वास बी माल ।  "
https://nepalbhasatimes.com/12904,बिचाः,११३८ ञलागा नवमी,लोभयात वसय् तये फयेके,"छगू इलय् वाराणसीया व्यापारीतय् छगू पुचः दयेकल । उपिं मध्ये छम्हेसित नायः ल्यल । अनंलि उपिं धन कमे यायेत पिहां वन । ववं उमि लँ दापा जुल । उखें थुखें लँपु माःजुल । तर लुइके मफुत । इमिके नसात्वँसा नं मन्त । कालान्तर लिपा उमिसं वंगलसिमा छमा लुइकल । अन सिचु तायेकल । उपिं सकलें अन फ्यतुल । उमिसं धाल, ‘अवश्य नं थ्व लखं प्याना च्वन । थुकि लः बाः वयाच्वंगु दयेमाः ।                                                         उकिं थुकिया पूर्वपाखेया कचा ध्यनेमाः ।’ धात्थें इमिसं धाःथें जुल । अनं निर्मल लः बाः वल । थ्व खनाः उपिं लय्ताल । लुधंक लः त्वन । थःपिनि इच्छा कथं म्वः ल्हुल । भचा जायेकाः उमिसं दक्षिणपाखेया कचा नं ध्यनेगु बिचाः यात । उकियात नं उघ्रिमय् ध्यन । अनं आपालं मार्सि जाकिया जा पिहां वल । लः मदुगु पाय्स समानगु मरी नं वल । केँ व खाद्य पदार्थ नं पिहांवल । थ्व खनेवं उपिं झन लय्ताल । सकसिनं लुधंक नसा नल । नसा त्वंसां प्वाः जाल । अनं लिपा उमिसं पश्चिमपाखेया कचा नं ध्यन । अनं मिसात पिहां वल । अतिकं सुन्दरीपिं । बांलाक छाय्पिया तःपिं मिस्त । छम्ह छम्ह व्यापारीतय् थाय् छम्ह छम्ह मिस्त च्वंवल । सकसिनं अतिकं न्ह्यइपु तायेकल । थुलिं नं इपिं सन्तुष्ट मजुल । उमिसं उत्तरपाखे च्वंगु कचा नं ध्यन । अनं ला झन् आपालं मोति, बेलौर, लुँ, वह पिहां वल । थुलि जक मखु । अनं न्यापाः न्यापाः तुयुगु व ह्याउँगु लासा नं पिहां वल । अथेहे कासिया वसः, कम्बल नं पिहां वल । उमिसं थःपिंत माक्व बस्तु काल । दक्वं मुन । गाडाय् तल । गाडा जायेके धुंकाः नं उपिं सन्तुष्ट मजू । अझ आपा कायेगु बिचाः यात । उमिसं सिमाया हा नापं ध्यनेगु बिचाः यात । थ्व खँ न्यनाः नायलं इमित पन । वं धाल, ‘हे व्यापारीपिं, छिमित भिं जुइमाः । थुगु वंगलसिमां छिमित छु स्यंका बिल । मनू विवेकशील प्राणी । उकिं हरेक पल ब्वलनीगु इच्छा शक्तियात ध्वाथुइकेमाः । थुकिया लिच्वःया नं बिचाः यायेमाः । थःगु आज्जु पुवंकेत याइगु इच्छा बांलागु इच्छा जूवनेफु । सुयागुं घाट यायेगु इच्छा मखु । लोभयात वसय् तयाः स्मृतिवान जुयाः न्ह्याकूगु पलाखं सदां खुसी जुइ । मन सन्तुष्ट जुइ । ध्यने मते । पूर्वपाखेया कचां लः बिल, पश्चिमपाखेया कचां मिसात बिल । उत्तरपाखेया कचां रत्न बिल । थुकिं सकतां कथंया इच्छा पूवन । गुगु सिमा किचलय् फ्यतुल । ग्वतुल । उकिया कचा त्वथुले मजिउ । मित्रद्रोह यायेगु पाप खः । तर नायःया खँ सुनानं मन्यं । उपिं सकलें जाना हाकनं हानापं पालेत तयार जुल । हा ध्यनेत उपिं न्ह्यःने वन । थ्व अन च्वंम्ह नागराजां खन । वं बिचाः यात ‘प्याः चाःपिं उमित लः त्वंकेबिया । दिव्यभोजन शयनासन बिया । परिवार मिसापिं व न्यासः गाडा रत्न बिया । आः हाकनं उमिसं सिमाया हा नापं ध्यनेगु बिचाः यात । नायः छम्ह त्वःताः सकसितं स्यायेमाः । उकिं आः थ्व हां धनुषधारी ढाल तरवार दुपिं सेनात पिहां वयेमाः ।व्यापारीत सकलें जानाः सिमाया हाः ध्यन । धाथें अनं नीन्याम्ह शस्त्रधारी नागत पिहां वल । खुद्वः ढाल तरवार दुपिं सेनात पिहां वल । ‘थुमित कयेकी, चिउ, सुयात नं म्वाःम्वाकं त्वताः छ्वयेमते । नायः छम्ह बाहेक मेपिं सकसितं भष्म याः ।’ नागराजं सकसितं उजं बिल । नागराजया उजं कथं नागतसें अथे हे यात । सकलें व्यपारीतय्त स्याना बिल । नायः छम्ह जक ल्यन । अनंलि लायेगु लासा धन रत्न दक्वं न्यासः गाडाय् तयेके बिल । नायः नापं नागराज स्वयमं दक्व गाडा न्ह्याकल । वाराणसीं नायःया छेँ तक तयाबिल । अनं विदावारी कयाः नागराज थःगु नागभवनय् लिहां वन । हरेक प्राणीया इच्छा दइ । नये पित्यासा प्वाः जायेक नयेगु इच्छा । प्वाः जालकि बांलाःगु वसः पुनेगु इच्छा । अनंलि चाःहिउ वनेगु इच्छा । चाःहिउ वनेबलय् न्यासि वने थाकु । उकिं हवाइजहाज गया जुइगु । बांलाःगु छेँय् च्वनेगु । भौतिक सामानं सम्पन्न जुइगु । थुकथंया इच्छां गबलें त्वःती मखु । छगू धुंकाः मेगु इच्छा दना वइ । छता धुंकाः मेता स्वाना वइ । जातकय् नं थुकथं हे लकस ब्वलंगु खः । न्हापा छफुति लः दुसा जीवन म्वाये फइ थें तायेकूपिं । लः ला दत । थन सीत्यंपिं व्यापारीतय् ज्यान बचे जुल । वृक्ष देवताया प्रभावं जीवन दान प्राप्त जुल । तर उपिं सन्तुष्ट मजू । इमिसं सुन्दरीतलिसें न्ह्यइपुकल । थःत माःगु स्वयां आपालं भौतिक सामान मुन । अझ नं बृक्षदेवताया हा तक नं ध्यनेत स्वत । थुगु घटनां सीदु । अति याःसां अन्त्याचार याये मजिउ । जब अत्याचारी जुइ । थःया अस्तित्व नं तनी । थौं संसारय् अतिवादीत आपालं दु । न्ह्याक्व दःसां मगाः । न्ह्यागुं थःत माः । थःगु इच्छा पूवंकेत, थः सम्पन्न धायेकेत कतःया हत्या याइ । हत्या नं छक्वः जक मखु तःक्वमछिं याइ । तर थ्व ताः ई तक न्ह्याके फइमखु । गथे वृक्ष देवतां थःगु छचालंया कचा त्याग यात । कचा कथं थीथी सामान बिल । तर जब हा हे चायेत स्वल, अनं नागराज पिहांवल । अथेहे अत्याचारी जुल कि वया अन्त्य स्वाभाविक खः । जातकय् भिं याःसा भिं जुइ धइगु खँयात नं ध्वाथुइका तःगु दु । मखुगु ज्याखँ यायेत पंम्ह व्यापारीयात नागराजं साथ बिल । सह यायेगु नं छगू निश्चित सिमा दु । थुगु खँ जातकं क्यं । थन वंगलसिमायाके यक्वः सहनशीलता दु । वया छचालंया हः चाल । तर नं अनं व्यापारीतय्त माः कथं ज्वलं बिल । तर जब वया अस्तित्व हे संकटय् लात । अनं सह यायेगु लागा मत । थुकिं सीका कायेफु, सह जक यानाः सुम्क च्वनेगु नं व्यर्थ जुइफु । यक्व सह यायेगु थःगु लागिं जक घाटक जुइगु मखु, असत्य ज्याखँ याइपिंत साथ बीथें नं जूवनी । मनू विवेकशील प्राणी । उकिं हरेक पल ब्वलनीगु इच्छा शक्तियात ध्वाथुइकेमाः । थुकिया लिच्वःया नं बिचाः यायेमाः । थःगु आज्जु पुवंकेत याइगु इच्छा बांलागु इच्छा जूवनेफु । सुयागुं घाट यायेगु इच्छा मखु । लोभयात वसय् तयाः स्मृतिवान जुयाः न्ह्याकूगु पलाखं सदां खुसी जुइ । मन सन्तुष्ट जुइ । उकिं थुगु महावाण जातकय् नं धयातःगु दु, ‘थःगु हितयात ध्यानय् तया पण्डितपिं लोभया वसय् वने मजिउ । बरु मनय् दुने खने दइगु थीथी प्रकारया लोभादीयात स्याना छ्वये फयेकेमाः ।"
https://nepalbhasatimes.com/12956,बिचाः,११३८ ञलागा दशमी,स्वनिगलय् तनावंगु हरियाली,"छगू इलय् स्वय्म्भूया डाँडां स्वनिगलय् स्वयेबलय् थाय्थासय् वाउँसे, दथुइ दथुइ मनूतय् बस्ती, भचा तापाक्क वनजंगल, थाय् थासय् सिमा, पंमा अले जवंखवंया पहाडया क्वय् काँठ काँठय् वाउँक हरियाली, प्रदूषण मजूगु कारणं सुपाँय् मदुगु इलय् हिमाल खने दयाच्वनीगु गुलि जक बांलाः । थज्याःगु लु आः स्वय्म्भूं खने मंत ।                                                         स्वयम्भूं थौंकन्हय् खनेदइगु लु धइगु फाँट दक्वः कंक्रिटया कंक्रिटया छेँत, दथुइ वाउँसे गनं खनेमदु । सिमा धइगु ला पतिंचाय् ल्याः खाये फइगु अवस्था, स्वनिगः जायेक छेँ, व्यवस्थित प्लान एरिया स्वये हे थाकु । प्रदूषणं हिमाल मखु स्वनिगःया धिनाच्व, जामाच्व, पूmच्व तकं यच्चुक खने मदु । धुफ्वः दनाच्वंगु शहर थें मसां कुँ नवःगु शहरया रुपय् स्वनिगः हिले धुंकल । थुकिया कारण देय्न्यंकंया मनूत स्वनिगलय् च्वं वल धकाः जक धयां मजिउ । खास थन योजनावद्ध शहर विकासय् गुबलें हे ध्यान मतः । थन प्यतँन्यातँजाःगु जक छेँ, थन स्काइ राइज ततःजाःगु छेँ दयेके फइगु कमर्सियल व विजेनस एरिया, थन रेसिडेन्सियल एरिया, थन पार्क, थन ग्रीनरी, थन जंगल, थन वाउँसे च्वंगु मैदान धकाः थाय्त फ्यानाः शहरया विकास मजू । थौंकन्हय् काँठ लागाय् तकं डोजरं क्वात्तुक्वानाः पाःचाः जमिनय् नं प्लटिङ्ग यानाः नांगाथांग्रां जुयाच्वंगु जक खनेदु । अज्याःगु थासय् नं सु च्वं वइ धइ थें च्वं । अज्याःगु थासय् वसोवास गुलि तक याये जिउ धइगु आवास तथा भौतिक मन्त्रालयं मापदण्ड दयेकाः ज्या यात धइगु नं न्यने मदु ।छगू इलय् मू सतकय् दुगु सिमा तकं पालाः सतक विस्तारया नामय् नांगागु सतक दयेकाच्वंगु दु । रिंगरोडय् तकं सतक विस्तारया नामय् छमा सिमा तकं मदयेक रिंगरोडया विस्तार जुल । रिंगरोडया ग्रिन बेल्ट धइगु लिपांगु जेनरेशनया निंतिं किवंदन्ति जुइगु जुल । छगू इलय् ख्वप वनेगु लँपु, रिंगरोडया जवंखवं सिमा पिनातःगु ग्रिन बेल्ट दयाः गुलि जक बांलाः । ग्रिन बेल्टय् अतिक्रमण याःवल धकाः नगरपालिका, प्रहरी प्रशासनं हस्तक्षेप याःवने माल धइगु नं मंत । स्वनिगःया शहरत अशिक्षित राजनीतिक नेतृत्वं याःगु भद्रगोल विकासया रुपय् च्वनेत उपयुक्त मजुइगु वस्तीया रुपय् न्ह्यानाच्वंगु विकासयात संघया सरकार, प्रदेशया सरकार व स्थानीय तहया निर्वाचित निकायतसें नं ध्यान बी फयाच्वंगु खने मंत । अचम्म मखुला शहरीकरणया विस्तार नापनापं हरियालीयात नं उतिकं हे प्राथमिकता बियाः योजना हये माःथाय् दुगु सिमा छमा नं पालाः लँ तबाला यानाच्वन । थौंकन्हय्या शहरी विकासया सरकारी इन्जिनियरत, परामर्शदाता कम्पनीया इन्जिनियरत गुज्वःपिं ?छगू इलय् नेपाःया तराई लागाया पूर्व मेचीनिसें पश्चिम महाकालीतक चारकोशे जंगलं जायाच्वंगु दु । पहाड व भित्री तराईयात चारकोशे जंगलं ब्वथलातःगु खः । राणाकालय् तकं थुकथंया जंगल ख्वातुसे च्वनाः अन यक्व हे धुँ, जंगली किसि, गैंडाया निंतिं स्वर्ग हे जुयाच्वंगु खः । नेपालय् प्रजातन्त्र वयेधुंकाः चारकोशे जंगलय् पहाडया मनूत बसाइँ सराईया क्रम शुरु जुल । नेपाः सरकारं नं थुकथंया बसाइँ सराइया निंतिं प्रोत्साहित जुइगु लँपु ज्वंगु खः । पंचायतकालय् जुजु महेन्द्रं पहाडया मनूतय्त तराईया जंगल फ्याना तये यंकेगु अभियान हे न्ह्याकल । पूर्व पश्चिम राजमार्गया निर्माणया कारणं थुकथं जंगल फडानी यानाः वस्ती दयेकेत अः नं पुल । पहाडी लोकमार्ग व तराईया पुलांगु बजाः स्वाइगु पूर्व पश्चिम राजमार्गया दुवाःत थौंकन्हय् भित्री तराईया पुलांगु शहरया तुलनाय् चकमन्न व बजाः विस्तारं आकर्षक थाय्या रुपय् विकास जुल । पूर्व झापा, मोरङ्ग व सुनसरी स्वयेगु खःसा वंगु स्वीदँ पीदँया दुने बल्चा थें जाःगु छखा निखा जक छेँ दुगु पूर्व पश्चिम राजमार्गया दुवाःत थौं दकलय् व्यस्तगु आर्थिक केन्द्रया रुपय् खनेदत । काँकडभित्ता, धुलाबारी, विर्तामोड, दमक, पथरी, इटहरी जक मखुकि तराई लागाया हे लहान, बर्दिवास चितवन, कावासोती लगायत रुपन्देही जिल्लाय् लाःगु राजमार्गया दुवाःत, कपिलवस्तु, दांग, बाँके, बर्दियाया राजमार्गया दुवाःत आर्थिक केन्द्रया रुपय् तिब्र विकास जुयाच्वंगु दु । वंगु झिदँ झिंन्यादँया दथुइ नेपालगंजया कोहलपुरं पश्चिमय् पूर्व पश्चिम राजमार्ग महाकालीतक थ्यंगुलिं अन नं पूर्वय् थें हे बजाःया विकास तिब्र जुयाच्वंगु दु । थुकथंया बजार विस्तारया कारणं तराइ लागाया यक्व जंगलत वस्तीइ परिणत जुयावनाच्वंगु दु । तराईया जंगलं हे स्यंकाः नेपाःया तःधंगु अन्तर्राष्ट्रिय एयरपोर्ट दयेकेगु व एयरपोर्टया छचाःख्यरं जंगल स्यंकाः न्हूगु एयरपोर्ट सिटी दयेकेगु योजनाया बारे पक्ष व विपक्षय् तर्क वितर्क जुयाच्वंगु दु । उकथं हे छुं न्हि न्ह्यः जक कैलालीया गोदावरी धाःगु थासय् जंगल चीकाः प्रदेश नं. ७ या राजधानी दयेकेगु खँ प्रदेशसभां पारित यायेधुंकाः उकिया समर्थन व विरोधय् प्रदर्शनत जुयाच्वंगु दु । छखे तराई व चुरेया वनजंगलत धमाधम न्हना वनाच्वंगु अवस्थाय् पहाडी लागाय् धाःसा वनजंगलया क्षेत्रफल अप्वया वना संरक्षित जुजुं वनाच्वंगु दु । ०४६ सालया राजनीतिक हिउपाः लिपा पहाडी लागाय् वःगु राजनीतिक चेतना व पहाडी लागाया जंगलत सामुदायिक जंगलया रुपय् हिलाः समुदायया स्वामित्वनाप स्वाना बीवं वनजंगलया क्षेत्रफल संरक्षित व अप्वयेगु क्रम शुरु जूगु खः । स्वनिगःया समथर जमिनय् वनजंगल हरियाली तना वंसां स्वनिगः दुने हे नं काँठ लागाया च्वसंया पहाडया जंगल नेपाः सरकारं आरक्षण क्षेत्रया घोषणा व सामुदायिक वनया रुपय् विकास याःगुलिं भचा स्वयेबह जुयावःगु खः । थथे खःसां स्वनिगःया शहरीकरण आधुनिक शहरया रुपय् विकास जुइगु मापदण्ड कथं योजनाविद्तसं विकास याये फुगु अवस्था मदु । स्वनिगःया शहरत अशिक्षित राजनीतिक नेतृत्वं याःगु भद्रगोल विकासया रुपय् च्वनेत उपयुक्त मजुइगु वस्तीया रुपय् न्ह्यानाच्वंगु विकासयात संघया सरकार, प्रदेशया सरकार व स्थानीय तहया निर्वाचित निकायतसें नं ध्यान बी फयाच्वंगु खने मंत । थ्व स्वनिगःया चिउताः काइपिनिगु नितिं दुःखया खँ जुल ।  "
https://nepalbhasatimes.com/12121,बिचाः,११३८ ञलाथ्व अष्टमी,अभिनन्दन धुंकाः आः छु ?,"नेपाः राष्ट्रया छम्ह गौरव नापं नेवाः न्ह्यलुवाः पद्मरत्न तुलाधरया तःजिक नागरिक अभिनन्दन यायेगु ज्या नकतिनि क्वचाल । वय्कःया ज्याःजंक्वया लसताय् लच्छियंक थीथी ज्याझ्वः यानाः वय्कःया योगदान बारे चर्चा परिचर्चा यायेगु ज्या नं जुल । छगू जक विधाय् मखुसें वय्कः संलग्न जुयादीगु थीथी ख्यः व आयामयात कुलेगु ज्या जुल ।                                                         दकलय् लिपांगु ब्व कथं वय्कःयात नगर परिक्रमा याकाः छगू तःजिगु ज्याझ्वःया दथुइ अभिनन्दन यायेगु ज्या सुथांलात । थ्व म्हो ईया दुने नं आपालं मनूतय्सं वय्कःयात अझ सतिक म्हसीकेगु, वय्कःया योगदान बारे सीकेगु ह्वःताः चूलात । वय्कलं यानादीगु योगदानया बारे न्हापा स्वयां अप्वः मनूतय्सं सीकेगु, स्यना कायेगु ज्या जुल । थ्व सकतां ज्या जुइधुंकाः हनेबहःम्ह पद्मरत्न तुलाधरजु तसकं लय्तायेमाःगु खः । तर अथे मजू । वय्कः अझ थःगु नुगःयात चकंकाः लय्तायेफुगु अवस्था मदुनि । वय्कः थम्हं नं पटक पटक अभिव्यक्त यानादीगु खँ खत, थ्व । वय्कःयात याःगु अभिनन्दनया ज्याझ्वलय् मगाःमचाः जुयाः वा अभिनन्दनया इलय् वय्कःयात सुनां नुगलय् स्याकाः लय्मताःगु धाःसा मखु । वय्कः लय्तायेमफुगु छता हे जक कारण खः झीगु अधिकार पूवंक अझ प्राप्त मजूनि । ७७ दँ दुम्ह वय्कः आः तक नं अधिकारया आन्दोलनय् सक्रिय जुयाच्वनादीसां पूवंक अधिकार प्राप्त अझ मजूनि । वय्कः लय्तायेमफुगु कारण बस् थ्व हे खत ।थौं आपालं मनूत वय्कःया प्रेरणा व हःपाः कथं वय्कःया लँपुपाखे न्ह्याः वनाच्वंगु दु । अझ आपालं भाषिक कार्यकर्तात वय्कःया आह्वान कथं भाषा ख्यलय् कुहां वःगु खः । राजनीतिया खँ न्ह्यागु खःसां तःधंगु जमात हे वय्कःया भाषणपाखें आकर्षित जुयाः थौं राजनीतिइ दुहां वंगु दु । आपालं नेकपाया नेता व कार्यकर्तात वय्कःया लिउलिउ वनाः हे थौंया थासय् थ्यंकूगु खः । पद्मरत्न तुलाधरया खँ ल्हायेबलय् वय्कः जिगु आदर्श व्यक्ति, जिगु अग्रज धयां जक झीगु दायित्व पूवनी मखु । उलि धयां जक झीसं वय्कःयात सम्मान याःगु ठहर जुइ मखु । वय्कःया सम्मान यायेगु वा हनाबना तयेगु खःसा वय्कलं ज्वनाच्वंगु मुद्दा, वय्कलं ल्ह्वनाच्वंगु सःयात साकार यायेगु खः । भाषिक वा राजनीतिक कार्यकर्ता न्ह्याम्ह जुइमा वय्कःपिंसं स्वयम् धयाच्वंगु दु कि, ‘झीगु अग्रज वा झीगु प्रेरणा धइगु हे पद्मरत्न तुलाधर खः ।’पद्मरत्नजुया कारणं हे थौं आपालं मनूत थःथःगु थासय् स्थापित नं जुयादिल । अथे खयां नं छता खँ सकसिनं ल्वःमंकाच्वंगु महसुस जुयाच्वंगु दु । पद्मरत्न तुलाधरया यक्व विशेषता दु । छगू तसकं च्वछायेबहःगु विशेषता धइगु वय्कलं गबलें थःगु बिचाः, थःगु सिद्धान्त व थःगु अधिकारया खँपाखें विचलित जुयामदी । वय्कलं थःगु सिद्धान्तयात गबलें त्वःता मदी । वय्कलं तःक्वः नेकपाया अध्यक्ष पुष्पकलम दाहाल ‘प्रचण्ड’यात तकं धयादी – ‘छिकःपिं सम्झौता यानादिसँ । तर खबरदार ! सम्झौताया नामय् सिद्धान्त त्वःते दइ मखु ।’ थःगु सिद्धान्तपाखें विचलित मजुइगु व थःगु अधिकारया बारे गबलें ‘कम्प्रोमाइज’ मयाइम्ह छम्ह सच्चा देशभक्त खः, पद्मरत्न तुलाधर । लुमंकेबहःजू, वय्कः अज्याःम्ह व्यक्ति खः सुनां सांसद जुयाच्वंगु इलय् पार्टीया ह्वीपयात हाजां गायाः मतदान यानादिल । वि.सं २०५३ सालया खँ खः, वय्कः नेकपा एमालेपाखें सांसद जुयाच्वंगु । महाकाली सन्धिया खँय् संसदय् मतदान जुल । तर, अज्याःगु सन्धि राष्ट्रयात हितय् मदुगु, राष्ट्रघाती जूगुलिं पार्टीं ह्वीप जारी याःसां वय्कलं उकिया विपक्षय् मतदान यानादिल । थुकिं स्पष्ट क्यनाच्वंगु दु पद्मरत्न थःगु सिद्धान्तयात शिरोपर यानाः जुइम्ह व्यक्ति खः । यदि अथे खःसा थौं वय्कःयात आदर याना धाइपिं, वय्कःयात रोलमोडल तायेकीपिं, वय्कःया कारणं राजनीतिक नेतृत्वय् थ्यंपिंसं थुकियात शिरोपर यायेमाःगु आवश्यकता मदु ला ? राष्ट्रहितया खँ जुइमा वा जाति, भाषाया अधिकारया खँ जुइमा पद्मरत्नं थःगु सिद्धान्तयात त्वःतूगु मदु । तर थौं वय्कःया लँपु लिनाः राजनीति यानाच्वंपिंसं पार्टी व पार्टी दुनेया गुटया ह्वीप बाहेक मेगु सैद्धान्तिक खँय् चिउताः तयेगु यानाच्वंगु मदु । झीसं नागरिक अभिनन्दन ला यानाः तर वय्कःयात थः अग्रज धकाः जुइपिं थःगु सिद्धान्तं च्युत जुयाः राजनीति याइसा वय्कःयात सम्मान गुकथं याःगु जुइ ? सिद्धान्तयात त्वःताः याःगु राजनीतिपाखें वय्कः गय् यानाः लय्तायेफइ ?खँ राजनीति यानाच्वंपिनि जक मखु । भाषिक कार्यकर्ता वा जातीय अधिकारया खँ ल्हाइपिं अधिकारकःमि व अभियन्तताय् नं खः । थःगु मांभाय् म्वाकेगु निंतिं पद्मरत्नजुं भाषण बियाः अधिकारया खँ ल्हाइगु जक मखु, थःगु हे छेँजःपाखें मांभाय् ल्हाकेगु, स्यनेगु यानादी । भाषिक कार्यकर्ता सुनां वय्कःयात थःगु अग्रज तायेकी इमिसं भाय्या सवालय् थःगु छेँजःपाखें सुरु यायेमाः कि म्वाः ? थःगु मांभाय् म्वाकेगु निंतिं राज्यनाप अधिकारया निंतिं संघर्ष यायेमाःगु छथाय् दु । तर झीसं यायेफुगु खँ नं झीसं मयायेगु धाःसा अजूचायापु । पद्मरत्न तुलाधरं थौंतक मांभाय् ल्यंकेगु निंतिं राज्य नाप जक संघर्ष यानादीगु मखु । छेँय्छेँय् थः मस्तय्त मांअबुपिंसं मांभासं खँ ल्हाकेमाः धकाः नं संघर्ष यानादीगु खः ।अथे हे हनेबहःम्ह पद्मरत्न तुलाधरया खँ ल्हायेबलय् वय्कः जिगु आदर्श व्यक्ति, जिगु अग्रज धयां जक झीगु दायित्व पूवनी मखु । उलि धयां जक झीसं वय्कःयात सम्मान याःगु ठहर जुइ मखु । वय्कःया सम्मान यायेगु वा हनाबना तयेगु खःसा वय्कलं ज्वनाच्वंगु मुद्दा, वय्कलं ल्ह्वनाच्वंगु सःयात साकार यायेगु खः । ज्याःजंक्वया लसताय् वय्कःया नागरिक स्तरं अभिनन्दन यायेवं आः झी सकसियां भाला पूवन । वय्कः आः लय्ताल जुइ धकाः बिचाः यायेगु पाय्छि जुइ मखु । वय्कःयात याःगु नागरिक अभिनन्दन ला केवल छगू सुरुवात खः वय्कःया म्हगसयात आः साकार यायेगु । उकिं झीसं वय्कःयात सच्चा सम्मान यायेमाःगु आवश्यकता दु ।वय्कःया लँपुइ थःगु पलाः न्ह्यंकेमाःगु दु । अले जक वय्कः थःगु नुगःयात चकंकाः लय्तायेफइ ।  "
https://nepalbhasatimes.com/11445,बिचाः,११३८ गुँलागा दुतिया,बलात्कारीयात कडा सजायँ,"नेपालय् लिपांगु इलय् बलात्कारया घटना अप्वया वयाच्वन धाःसां जिउ । शायद थ्वहे कारणं यानाः जुइ लिपांगु इलय् बलात्कारीयात फाँसीया सजाय बीमाः धकाः सः थ्वयाच्वंगु जुइ । गुलिखे मिसा अधिकारकःमितय्सं बलात्कारीयात फाँसीया सजायया माग यासें येँया माइतीघर मण्डलाय् पेटिकोट पुनाः प्रदर्शन नापं याःगु दु ।                                                         अथे ला बलात्कारीयात फाँसीया माग यानाः प्रदर्शन यायेगु धइगु सामान्य खः तर पेटिकोट पुनाः प्रदर्शन याःगु धाःसा यक्व चर्चा जुल । सत्तारुढ दलया गुलिखे नेतातय्सं थ्वयात गलत ब्याख्या नं यात । नेकपाया नेता, सांसदतय्सं ला थ्वयात नांगां प्रदर्शन व नेपाः विरोधी धकाः व्याख्या यात । पेटिकोट पुनाः बलात्कारीयात फाँसीया माग यायेगु धइगु नांगां प्रदर्शन व नेपाः विरोधी धायेगु पाय्छि जू ला ? संकिपाय् म्युजिक भिडियोलय् गुलिखे कलाकारत मोडेलत अर्धनग्न जुयाः अभिनय याइ । संकिपा ‘कथा काठमाडांै’लय् छम्ह मिसा कलाकारं थःगु ब्रा नापं त्वःतल । अथे हे लिपांगु इलय् पत्रपत्रिका, सामाजिक संजालय् मिसा पिनिगु अर्धनग्न किपात छ्याप छ्याप्ति प्रकाशित जुयाच्वंगु दु । अभिभावकत नं थुकी सचेत जुइ फयाच्वंगु मदु । अथे हे बलात्कार थेंज्याःगु जघन्य अपराधया मुद्दाय् न्याय सम्पादन सम्बन्धी निकायत नं गम्भिर मजूगु खनेदु । देशय् अप्वया वयाच्वंगु बलात्कारया घटनायात नियन्त्रण यायेत कडागु व स्यल्लाःगु कानून माःगु खनेदु । अथे हे मिस वल्र्डय् टु पिस बिकिनी वसः पुनाः दुनियाँया न्ह्यःने नेपाल सुन्दरीं क्याटवाक याइ थ्व चाहिं नांगां मजू अले पेटिकोट पुनाः थःगु अधिकारया लागि प्रदर्शन याःगु जक गय् जुयाः नांगां जुइ ? लिपांगु इलय् नेकपाया गुलिखे सांसद मन्त्रीतय्सं थः यःयःथे नवायेगु यानाच्वंगु दु धाःसां जिउ । थथे न्ववाःगु कारणं यानाः छम्ह मन्त्रीया मन्त्री पद हे चबुत । थौंकन्हय् सत्तारुढ दलया कार्यकर्ता नेता सांसद मन्त्रीतय् घमण्ड बढे जुयाच्वन । थुपिं थौंकन्हय् एकदम घमण्डी जुयाः पिहां वयाच्वन धकाः नं राजनीतिक ख्यलय् चर्चा जुयाच्वंगु दु । थौंकन्हय् नेकपाया नेतातय्गु घमण्ड च्वापुया च्वकाय् थ्यनाच्वन धाइ । थुमित सरकारय् दुई तिहाइ बहुमत नं पचे मजू थें च्वं धकाः नं धायेगु यानाच्वंगु खनेदु । बलात्कारीयात फाँसी बीमाः धकाः पेटिकोट पुनाः प्रदर्शन याःगुयात विरोध व समर्थन यायेगु त्वःताः थुकी गहन रुपं छलफल व बहस यायेमाः । कडा कानूनया अभावं बलात्कारया घटना अप्वयाच्वन धकाः नं धायेगु यानाच्वंगु दु । लिपांगु इलय् ला बलात्कार लिपा हत्या यायेगु नं अप्वया वयाच्वंगु खनेदु । अथे ला बलात्कारीयात फाँसीया सजायया माग यानाः शान्तिपूर्ण कथं प्रदर्शन याःपिंत राज्यं याःगु धरपकडयात सरकारया दमनकारी नीति धकाः विरोध नं यायेगु यानाच्वंगु दु । लोकतन्त्रय् थःगु अधिकारया लागि शान्तिकथं प्रदर्शन नाप याये मदु ला धकाः नं सरकार प्रति आक्रोश प्वंकेगु नं याःगु खनेदत । लिपांगु इलय् देशय् बलात्कारया घटना बढे जुया च्वंगु नं खनेदु । न्हियान्हिथं धइथें बलात्कारया घटनात मिडियाय् वयाच्वंगु खनेदु । देशय् लगभग ९ प्रतिशतं बलात्कारया घटना बढे जुयाच्वंगु दु धकाः सरोकारवालातय्सं धायेगु यानाच्वंगु खनेदु । सुयां इच्छा बिपरित डर त्रास धम्की क्यनाः जबर्जस्ति शारीरिक सम्पर्क कायम यायेगुयात सामान्यतया बलात्कार धायेगु याइ । थुज्वःगु बलात्कारया घटनायात गम्भिर अपराध कथं कायेमाः । लिपांगु इलय् गांगामय् जक मखुसें शहरी लागाय् नं बलात्कारया घटनात अप्वया वयाच्वंगु खनेदु । वंगु दँय् येँया दरबार लागाय् जक बलात्कारया घटना अप्वःगु चर्चा जूगु खः । लिपांगु इलय् मचा लिसे बृद्ध तक नं बलात्कारया शिकार जूगु समाचारत वयाच्वंगु खनेदु । अथे ला गुिलखे बलात्कारया घटनात ला पिहां तक नं वइ मखु । अथे हे गुलिखे बलात्कारया घटनात पीडक पीडित मिले जुयाः आर्थिक लेनदेनं फासफुस याना छ्वयेगु नं याः । थुकिं यानाः नं बलात्कारया घटनात बढे जुयाच्वंगु व बलात्कारीतय् मनोबल बढे जुयाच्वंगु खः धायेमाः । धाइ, नेपालको कानून, दैवले जानुन् । आःला झन् नेपाःया कानून ओलीले जानुन् धकाः नापं धायेगु यानाच्वंगु दु । नेपालय् बलात्कारीयात बीगु सजाय कानून कडा मजू धकाः नं धायेगु याः । कडागु बल्लाःगु स्यल्लाःगु कानूनया अभावं न बलात्कारया घटना म्हो मजूगु खः धायेमाः । बलात्कारीयात सजाय जूसा बलात्कारीयात खास हे लिच्वः लाःगु खने मदु नं धाइ । गुलिखे बलात्कारया घटनाय् उजुरी नापं तइ मखु । बलात्कारया घटनाया उजुरी तल कि अथें बदनाम जुइगु । अदालत तक थ्यनीबलय् प्रमाण हे नष्ट जुइगु । पर्याप्त प्रमाण मुंके मफइगु । पर्याप्त प्रमाणया अभावय् बलात्कारी छुटे जुइगु । अथे हे गुलिखे बलात्कारया घटनात ला अदालत तक हे थ्यने फयाच्वंगु मदु । अप्वः धइथें बलात्कारया घटनात आर्थिक लेनदेन व मिलापत्रय् सीमित जुयाच्वंगु दु । बलात्कारीतय्त बीगु सजाय कडा जुइमाःगु सरोकारवालातय् धापू दु । देशय् बलात्कारीयात फाँसीया सजायया माग यानाच्वंगु अवस्थाय् राज्य सरकारं कडा कानून दयेकाः बलात्कारीयात कडा सजाय बीमाःगु खनेदु । अथे ला समाज गुलि खुल्ला जुया वन उलि हे समाजय् विकृति बिसंगति खने दया वइ धकाः नं धाइ । बलात्कारया घटना नं समाजया बिकृतिया हे उपज खः । देशय् बलात्कारया घटना बढे जुयाच्वंसां उकिया कारणत माले फया च्वंगु मदु । अथे ला नाबालक बलात्कारया घटनात थःथिति व म्हसिउपिंपाखें हे जुइगु नं गुलिखे केशय् खने दयाच्वंगु दु । अथे ला बलात्कारया घटनाया सुक्ष्म कारणत मालेग कुतः सरकारं यानाच्वंगु मदु धाःसां जिउ । अय्नं प्रहरीया अनुसन्धान कथं थीथी कारणत न्ह्यःने वःगु खनेदु । देशय् गरिबी, अशिक्षा अप्वः दुगु समाज, बैदेशिक रोजगारी व बेरोजगारीं मिसापिंत मिजं तय्सं स्वयेगु गलत दृष्टिकोण, सामाजिक संजालया गलत प्रयोग, गलत संगतय् लानाः रेष्टुरेण्ट मसाज पार्लरय् मिसात अप्वः वनीगु, संकिपातय् हिरोनीतय्सं याइगु अंग प्रदर्शन बलात्कारया दृश्यत, अश्लील वेब पेजत आदि थीथी कारणं यानाः बलात्कारया प्रबृत्ति खने दया च्वंगु खः । अथे हे अभिभावकत नं थुकी सचेत जुइ फयाच्वंगु मदु । अथे हे बलात्कार थेंज्याःगु जघन्य अपराधया मुद्दाय् न्याय सम्पादन सम्बन्धी निकायत नं गम्भिर मजूगु खनेदु । देशय् अप्वया वयाच्वंगु बलात्कारया घटनायात नियन्त्रण यायेत कडागु व स्यल्लाःगु कानून निर्माण यायेमाःगु खनेदु । विद्यमान कानून कथं बलात्कारीयात बीगु सजायनं जक बलात्कारया घटनायात नियन्त्रण याइगु खने मदु धाःसा जिउ ।  "
https://nepalbhasatimes.com/11413,बिचाः,११३८ गुँलागा पारू ,नीलवाराही प्याखंया खः त्यलीगु जात्रा,"# प्रेम के. निडर                                                          नेपाः बहुजातीय, बहुधार्मिक, बहुसांस्कृतिक देय् खः । थन बसोबास याना वयाच्वंपिं थीथी जातजातिया थःथःगु हे संस्कार, संस्कृतित दु । थःथःगु परम्परागत जात्रापर्व व सम्पदात दु । व हे संस्कार, संस्कृति व जात्रापर्वया सम्पदाया कारणं नेपाः देय् छगुलिं संस्कार, सम्पदा, जात्रापर्वया निंतिं तःमिगु देय् धकाः विश्वय् नांजाः । संस्कार, संस्कृति, जात्रापर्व अले सम्पदा धइगु झीगु म्हसीका खः अले झीगु गौरव नं । संस्कार, संस्कृति जात्रापर्वया खँ वल कि नेवाःतय् नां दकलय् न्ह्यःने वइ । गन नेवाः दइ, अन मठमन्दिर, पाटीपौवा, जात्रापर्व नं दइ । सुथय् बहनी भजन यानाच्वंगु नं खने दइ । जात्रापर्व वल कि खिं बाजंया सः ताये दइ । धिमय्या तालय् प्याखं हुलाः वःगु खने दइ । बासुरि पुयाः देय् चाःहिलाच्वंगु, द्यइके वंगु खंके फइ । थ्व हे नेवाःतय् म्हसीका खः, गौरवया खँ खः ।झी नेवाःतय्सं सांस्कृतिक सम्पदाया ख्यलय् आपालं गौरवपूर्ण ज्या याना वयाच्वंगु खनेदु । प्राचीनकालनिसें चले जुया वयाच्वंगु नेवाःतय् थःगु हे मौलिक प्याखंत म्हिगः गथे न्ह्याका वयाच्वंगु खः, आतक नं अथे हे न्ह्याका वयाच्वने फुगु धइगु थ्व झीगु निंतिं गौरवूर्ण खँ खः । अज्याःगु प्याखंतमध्ये गुलिं ख्वाःपाः पुयाः प्याखं हुलीगु दुसा गुलिं ख्वाःपाः मपुंसे हुलीगु प्याखं नं दु । ख्वाःपाः पुयाः हुलीग प्याखंत अनुष्ठानिक व लौकिक प्याखंया नामं नांजाः । अज्याःगु प्याखंया थःगु हे कथंया धार्मिक व सांस्कृतिक महत्व व मान्यता दु । ख्वाःपाः पुयाः हुलीगु प्याखंत देवीदेवताया ख्वाः वयेक तान्त्रिक विधिकथं जीवन्यास यानाः दयेकीगु जूगुलिं अज्याःगु ख्वाःपाःत देवीदेवताया रुपय् हे पुजा यायेगु चलन नं दु । ख्वाःपाः पुयाः हुलीगु प्याखंत प्याखं हुलेगु स्यनेगु इलंनिसें शास्त्रीय विधिकथं स्यनीगु व विधिविधानकथं हे प्याखं हुला वये धुंकाः ख्वाःपाः लिकायेगु याइ । दक्वंकथंया विधिविधानकथं हे जक ज्या जुइगु जुयाः थज्याःगु प्याखंत जनमानसय् धार्मिक प्रभाव नं गाक्कं लानाच्वंगु खनेदु ।ख्वाःपाः पुयाः प्याखं हुलीगु गं प्याखंत स्वनिगलय् आपालं दु । स्वनिगःया स्वंगुलिं सहर दुने पचली भैरवया गण प्याखं, भद्रकालीया गंप्याखं, किपूया बाघभैरवया गंप्याखं, न्यतया स्वेत भैरवया गंप्याखं अले ख्वपया नवदुर्गा द्यःया गंप्याखं खः । अथे हे स्वनिगःया स्वंगुलिं सहर पिने तर नेवाःतय् ख्वातुगु वस्ती दुगु थासय् नं थज्याःगु प्याखंत दु । व खः थेच्वया महालक्ष्मी गंप्याखं, हरिसिद्धिया हरिसिद्धि गंप्याखं, ख्वनाया इन्द्रायणी गंप्याखं, थिमिया भैलः प्याखं, बोडेया नीलवाराही गंप्याखं । प्राचीनकालनिसें न्ह्याका वयाच्वंगु थज्याःगु अनुष्ठानिक गणप्याखंत दयेकातःगु बारे थःथःगु हे इतिहास दु । हरिसिद्धिया गंप्याखं जुजु विक्रमादित्यं उग्रतारा देवीया उजंकथं न्ह्याकूगु धाइ । भैलः प्याखंत मल्ल जुजुत पाखें हुइकेगु शुरु याःगु धइगु धापू दु । बोडेया नीलवाराही गण प्याखं व ख्वपया नवदुर्गा गंप्याखं सुवर्ण मल्लं न्ह्याकूगु धाइ । तर बोडेया जनमानसय् थ्व प्याखं नीलवाराही देवीं मनुष्यया रुप कया वयाः स्यना थकूगु धइगु धापू दु । सुवर्ण मल्लं थ्व प्याखंंया निंतिं आवश्यक बुँया व्यवस्था नापं माःगु छता निता ज्वलंया नं व्यवस्था यानाथकूगु धइगु धापू बोडेया जनमानसय् दु । बोडेया स्थानीवासीतय् धापूकथं बोडेया धों खलःया छम्ह निम्ह नीलवाराही गुँ सिथय् च्वंगु चुलिचा धइगु थासय् बुँज्या सनाच्वंगु इलय् मनू रुप कयाः वःम्ह वाराही द्यवं सःताः ब्वना यंकाः गंख्यःचा धइगु थासय् प्यन्हुतक तयाः प्याखं गथे हुलेगु, बाजं गथे यानाः थायेगु दक्वं स्यना हःगु धइगु इमिगु धापू दु । व हे नीलवाराही द्यवं प्याखंया निंतिं माःमाःगु ज्वलं नापनापं भैलः द्यवं दँय्दसं प्याखं हुलेबलय् मतसें मगाःगु भैलःद्यःया किपा दुगु कातिमाः छमाः नं बियाहःगु धइगु धापू दु । व कातिमाः दँय्दसं प्याखं हुले न्ह्यः भैलःद्यः जुइमाःपिनि मनूत धों खलःया मनूतय् छेँय् वनाः कयाः हयेगु याइ । अले प्याखं सिधयेका हाकनं उकियात लितः बी यंकेमाःगु चलन दु । गंप्याखंयात पुराणया आधारय् द्यःतय्गु बाखंया लिधंसाय् द्यःपिनिगु अभिनय यानाः हुइकातःगु प्याखं खः । गथे कि नवदुर्गा गंप्याखं नवदुर्गां महिषाशुर राक्षसयात गथे यानाः बध यात धइगु दुर्गा युद्धया अवस्थायात कयाः हुइकातःगु प्याखं खः । महाकाली गंप्याखंत देवीतय्सं राक्षसनाप युद्ध याये न्ह्यः थःपिनिगु याःगु पूर्वाभ्यासया रुपयात कयाः हुइकातःगु प्याखं खः । बोडेया नीलवाराही गंप्याखं देवदेवीत राक्षसत नाप ल्वानाः विजय प्राप्त यायेधुंकाः हर्षोल्लास यानाः लय्तायाः हुला वयाच्वंगु प्याखं धाइ । छाय्कि ‘किपा थः हे नवाइ’ धाःथें बाखं जूसा खँग्वलं नवाकातइ, प्याखं जूगुलिं प्याखं हूगु भावकथं थुइका कायेमाः । नीलवाराही गणया प्याखं हुलीगु भावकथं इपिं उत्साहित जुयाः लय्तातां प्याखं हुलीगु भाव खनेदु । द्यःतय्सं पुनीगु ख्वाःपाःत नं न्हिउ ख्वाः वःगु खनेदु । अथे हे बाजंया ताल नं अथे हे खनेदु । सकलें देवीदेवतात छगू हे ताल, भाव व आकृतिं प्याखं हुली । उकिं थ्व नीलवाराही गं प्याखंया भाव विजयी जुलुस हे धइगु मान्यता दु । गंप्याखं पिहां वइगु लु व अवस्था नं अथे हे खनेदु । दकलय् न्हापां चिलाख, वयां लिपा त्वरं (तोरण), अनं लिपा राजदण्ड, ढाल, तरवार झ्वःलिक्क पिहां वइ । अनं लिपा सेनापति थें भैरव, वाराही प्यम्ह, कुमारि प्यम्ह, सिंह प्यम्ह, द्वारपाल निम्ह व दकलय् लिपा सुरक्षाया भाला कयाः गणेद्यः पिहां वइ ।नीलवाराहीया गंप्याखंया भाव विजयी जुलुस रुप खः धइगु सीकेत नीलवाराही गंप्याखंया खः त्यलीगु जात्रा स्वयेमाः धकाः धयातःगु दु । खः त्यलीगु जात्रा बोडेया नीलवाराही गंप्याखंया विशेष प्याखं खः । प्रत्येक झिंनिदँय् छक्वः क्यनीगु थ्व प्याखं नीलवाराही गंप्याखंया मुख्य विशेषतां जाःगु प्याखं धायेमाः । खः त्यलीगु अर्थात थाय् त्यलीगु भावया अर्थय् खः । थ्व हे भावया अर्थं नीलवाराही गण प्याखं छु खः धइगु स्पष्ट याः । खः त्यलीगु अर्थात इलाका कब्जा, थाय् कब्जा छु खँय् धयातल धइगु स्पष्ट मजूसां द्यःतय्सं थाय् वा इलाका कब्जा याना वःगु प्याखंया भावं स्पष्ट याः । खः त्यलीगु जात्रा प्याखनय् भैरवया भूमिका विशेष जुइ । भैरव छम्ह रक्षक खः । द्यःतय् रक्षक । थ्व प्याखनय् नं भैरव सेनापति जुयाः बिस्कं बिस्कं रुपं द्यःतय्त लिउने तयाः आक्रमण याः वनी । दकलय् न्हापां गणेद्यःयात ब्वना यंकी । वयां लिपा छसिकथं वाराही, कुमारि, सिंह अले द्वारपालयात युद्ध यायेगु तौरतारिका स्यनाः आक्रमण यायेत वनी । आक्रमण यायेधुंकाः सकलें लय्तायाः प्याखं हुली । थ्व हे खः त्यलीगु अथवा इलाका कब्जा याना वःगुया भाव खः । उकिं नीलवाराही गण प्याखं देवीदेवतात राक्षसनाप जूगु युद्धय् विजय प्राप्त यानाः लय्तायाः प्याखं हुला वःगु प्याखंया रुपय् कयातःगु खः । थ्व प्याखं स्वस्वं वनेबलय् आः छु जुइ, अले छु याइ धइगु उत्सुकता जाःगु कलाया प्रदर्शन यानातःगु दु । प्याखं स्वस्वं वनेबलय् तसकं न्ह्यइपुसे च्वं । थ्व विशेष प्याखं जुयाः जक मखु दँय्दसं हुइकीगु थ्व हे गंप्याखंया प्याखं नं उलि हे न्ह्यइपु । थाय्थासय् सिंह तिंन्हुइगु दृश्यं प्याखंयात अझ न्ह्यइपुका बी । सिंह धइम्ह महालक्ष्मीया बाहां खः । महालक्ष्मीयात गणय् थ्याकामतःसां सिंह प्यम्ह तयाः प्याखंया रुपयात न्ह्यइपुकातःगु दु । खः त्यलीगु प्याखं नीलवाराही गणप्याखंया प्रत्येक झिंनिदँय् छक्वः क्यनीगु प्याखं वा जात्रा खः । थुगुसी थ्व प्याखं थ्व हे भदौ १३ गतेनिसें १६ गतेतक क्यनीगु जूगु दु । परापूर्वकालंनिसें थौंतक नं न्ह्याका वयाच्वंगु थ्व गंप्याखं तःगु थासय् गं हिले धुंकूगु दु । थौंकन्हय् न्ह्याका वयाच्वंगु छेँपाखें जक न्ह्याकूगु हे ख्वीदँ दयेधुंकल । वयां न्ह्यः बोडेया न्हूछेँ धाःगु छेँपाखें स्वीखुदँक चले यानाः गं हिउगु खः । बोडेया तःगु थासय् गः हिला वःगु थ्व प्याखं दकलय् न्हापां व हे नीलवाराही द्यवं सःताः ब्वना यंकाः प्याखं हुलेगु सयेका वःम्ह धों खलःया छेँय् नं प्याखं पिथनेगु याःगु खः । व प्याखं स्यनीगु आखा (प्याखं स्यनीगु थाय्) आतक नं दनि । दँय्दसं हुइका वयाच्वंगु थ्व प्याखंयात ल्यंका तयेगु झी सकसिगुं कर्तव्य जुया बिउगु दु । प्याखं हुलीपिं नं ज्याथ जुइधुंकल । गुलिं ला मदये नं धुंकल । उकिया थासय् ल्याय्म्हतय्सं न्ह्याका वयाच्वंगु दु । अथे खःसां न्हूम्ह वइम्हेसित पलिस्था यायेत धाःसा थाकुयाच्वंगु दु । गंप्याखनय् प्याखं हुलीपिंत सुनानं आर्थिक ग्वाहालि यानाच्वंगु मदु । थःगु हे खर्चं माःगु दक्वं व्यवस्था यायेमाः । खर्च यायेत नं तसकं थाकु । उकिं प्याखं हुलीपिं न्हूपिंत नं थाकुया च्वंगु खः । संस्थागत रुपं थुगुसी मध्यपुरथिमि नगरपालिकापाखें निगू लाख तका आर्थिक ग्वाहालि वःगु दु । व गंप्याखं गुथिया निंतिं जक खः । व्यक्तियात गनं नं ध्यबा बीगु स्रोत मदु । गंप्याखं संचालनय् थ्व हे समस्या जुयाच्वंगु दु ।"
https://nepalbhasatimes.com/11458,बिचाः,११३८ गुँलागा दुतिया,मिसा वहिष्कारवादी आन्दोलन,"न्यने । आः । छगू आन्दोलन न्ह्यायेत्यंगु दु हँ ! बिस्कंकथंया आन्दोलन । आन्दोलनया छ्यं बारे जक छु न्यना जि ला अनसं होस मदुम्ह थें जुइ । ग्याइ । छाति हे भाराभारा मिनी । मतीमतीं धाये ‘छि छि छु छु जक न्यने माःगु ! न्यनेमाली तिनि । सु ज्या मदुपिनिगु ज्या थ्व ! का ! धाथें थ्व आन्दोलन च्याना वन धाःसा ….. ! सफल जुल धाःसा, छु छु जक जुइगु जुइ ….. ! विचाः याये … तर विचाः याःलिसे विचारं हे जितः ख्याइ ….. । जि ईई पनी ।                                                         थरथर खाइ …..! मतीमतीं धाये ….. थःगु नुगःयात बसय् काये । धाये ! जूगु जुइ ….. पीर, चिन्ता कयां छु याये !? थःगु ल्हाती दुगु खँ मखु । मिसातय्त बहिष्कार यायेगु आन्दोलन हँ ! मिसातय्त विस्थापन यायेगु आन्दोलन हँ ! छु धाःगु जुइ ? थौंकन्हय् विश्वन्यंकं मिसा आन्दोलन न्ह्यानाच्वन । सलंसः दँ न्ह्यवंनिसें विश्वन्यंकं पितृ सत्ताया एकछत्रीय राज जुइ । पितृ सत्ताया शोषणय् मिसा जातित लाइ । इपिं दमनय् लाइ । थ्व हे पितृ सत्ताया दमन व शोषणया विरोध यासे मिसातय् आन्दोलन न्ह्याइ । पितृ सत्ताया विरोध याइ । मिसा मू शक्तिया निंतिं संघर्षरत जुइ । तर । मिसामुक्ति आन्दोलन धइगु मिजंतय्त बहिष्कार यायेगु आन्दोलन मखु । मिजंतय् दमन, शोषणया विरोधी आन्दोलन जक खः । मिजं बहिष्कार आन्दोलन थ्यंक हे मखु । खः । उग्र नारीवादीत स्वयम मिजं जाति हे मिसातय् निंतिं कं खः । पःखाः खः धकाः मिजंतय्पाखें पृथकतावादया वकालत याइ । तर बहुल मिसावर्गं थःगु अधिकार, स्वतन्त्रताया निंतिं बहस पैरवी याइ । तर इपिं मिजं विरोधी, बहिष्कारवादी हे थ्यंक धाःसा जुइमखु । अल्याख मनूतय् जीवनय् मिसाया प्रेमं गज्याः गज्याःगु प्रभाव लाकी । गुलिखे कवितय्सं मिसातय्त कयाः महाकाव्य, खण्डकाव्य, म्येँ, गीतिकाव्य च्वइ । विश्व साहित्यय् मिसा मतिना केन्द्रीत असंख्य वैभव दइ । आः वयाः थ्व गज्याःगु हू वःगु जुइ । थ्व मिसा बहिष्कारवादीतय् ! मिसा जातितय्त हे बहिष्कार ! आः छुकिया तं जुइ । गज्याःगु प्रतिशोधया दाग जुइ थ्व । मिसातय्त बहिष्कार यायेगु । इमित विस्थापन यानाः इमिगु थासय् बैकल्पिक मिसा प्रतिस्थापन यायेगु हँ ! छु धाःगु थ्व ? वैकल्पिक मिसा ! छु धाःगु ? गज्याःगु जुइ व वैकल्पिक मिसा धाःम्ह । जिं न्यने । तःधंगु अनुसन्धान, खोज यानाः छथ्वः मिजं वैज्ञानिकतय्सं वैकल्पिक मिसातय् आविष्कार याःगु दु हँ ! व आविष्कारं बहिष्कारवादी मिजंतय्त थःगु आन्दोलन न्ह्याकेत तःधंगु हःपाः बिउगु दु हँ ! मनोबल थकया बिउगु दु हँ ! अझ व हे वैकल्पिक मिसाया आविष्कारं ‘मिसा बहिष्कारवादीत छाति चकंकाः आन्दोलनय् कुहां वःगु दु हँ ! जि ला वाल्ल जिल्ल हे जुइ । खँत न्यनाः । गज्याःगु जुइ व वैकल्पिक मिसा प्राणी ! वया ग्वःगः मिखा दइ, ग्वःपा ल्हाः दइ । कल्पना यायां वने । अजीबम्ह प्राणीया बारे ….. तर जिं अनुमान याये फइमखु ।का स्व रे ! अनेक पुराण, मिथक, इतिहास, बाखनय् मिसाया निंतिं गुलि युद्ध जुइ । महाभारत जुइ । अल्याख मनूतय् जीवनय् मिसाया प्रेमं गज्याः गज्याःगु प्रभाव लाकी । गुलिखे कवितय्सं मिसातय्त कयाः महाकाव्य, खण्डकाव्य, म्येँ, गीतिकाव्य च्वइ । विश्व साहित्यय् मिसा मतिना केन्द्रीत असंख्य वैभव दइ । आः वयाः थ्व गज्याःगु हू वःगु जुइ । थ्व मिसा बहिष्कारवादीतय् ! मिसा जातितय्त हे बहिष्कार ! ध्याकुनय् चुइका छ्वयेगु ! छु थुकियात सांस्कृतिक क्रान्ति धाये फइला ? गथे यानाः धाये फइ ! सांस्कृतिक क्रान्तिं ला अनुशासन, मर्यादा, संयमया जक खँ हइ ! उच्छृंखलता व अश्लीलताया जकं विरोध याइ । मिसातय्त हे विरोध याइगु व सांस्कृतिक क्रान्ति धाये फइला ? व ला मानववाद विरोधी अभियान जुइ । मखुला ?मखु । थ्व मिसा बहिष्कारवादी आन्दोलन धाथें सफल जूसा मिसागुलुत ला वँय् हे जुइ । इमिसं गथे यानाः मन तइ । तया च्वनी जुइ । धाथें थ्व आन्दोलन विश्वव्यापी जुया बिल धाःसा ! श्रृष्टिचक्र हे दी फु ? मेगु वैकल्पिक श्रृष्टिया व्यवस्था गुकथं सम्भव जुइ । विचाः यायां हे संसार मरुभूमि जूगु भान जुइ । गनी ।हाकनं मती वइ । अथेला मिसा बहिष्कारवादी आन्दोलनया नं छुं छुं फाइदा दइ । मिसा हिंसा, बलात्कार, यौन उत्पीडन, यौन विकृतित थुकिं नियन्त्रणय् हइ । यौनजन्य अपराध जुइमखु । जुइके बी मखु । तर मेखर हाकनं पीर जुइ । विश्वय् मिजं मिसाया दथुइ जुइगु प्रेमक्रिडा, रसबसयात थ्व आन्दोलनं गन थ्यंकीगु जुइ ? बर्बाद हे याइ । अनमोल प्रेमगीत, प्रणयकाव्यत सुना वनी । गना वनी । जिगु नुगः थरथर खाइ !मिसा बहिष्कार आन्दोलन धाथें छु खः ! सीकेत स्वये । आन्दोलनया पर्चा छक्वः पूवंक ब्वने । वैकल्पिक मिसा धाःगु छु खः ? गज्याःम्ह प्राणी खः व ?! सीकेत स्वये । ब्वब्वं वने । विज्ञापन खने दइ । ‘वैकल्पिक मिसा । सहुलियत दइ । होम डेलिभरी जुइ । अनलाइन, अर्डर यानादीसां जिउ । स्वस्थकर व शान्त मिसा प्राणी जीवनपासा । सेक्स ट्वाय ।’ बहिष्कारवादीतय् पर्चा पूवंक ब्वने । अनायास धाये वइ ‘धत् !’  "
https://nepalbhasatimes.com/11497,बिचाः,११३८ गुँलागा तृतीया,ध्यानया अभ्यास यायेमाः यथावादी तथाकारी झीसं बन्द,"#सुवर्णलाल प्रधान                                                          ना यायेमाः । वसपोलं गथे धाल अथेहे यानाः क्यनेफुम्ह जुयाः अथे धाःगु खः । वसपोल विज्जाचरणं सम्पन्नम्ह खः । विद्या दु तर आचारण बांमलात धाःसा वं धर्म जुइ मखु । थ्व सन्दर्भय् भगवान बुद्धया पालय् जूगु छगू चिकिचाधंगु बाखं छपु दु । भगवान बुद्धया इलय् पोथेलो धाइम्ह छम्ह भन्ते दु । उम्ह भन्ते थुलि विद्वान कि भगवान बुद्धं गथे प्रवचन याइ अथेहे दुरुस्त छगः आखः हे त्वःमफिक कनेफुम्ह खः । वय्कःयाथाय् हरेक मनूत वइ, गथेकि साहुत, जुजुया खलः, तःमिपिं सकलें धर्मदेशना न्यँ वइ । पोथेलो भन्तेयाथाय् वयेगु व भगवान बुद्धयाथाय् प्रवचन न्यनेगु बराबर हे जू धाइ । व भन्ते थुलि प्रख्यात कि मेमेपिं भिक्षु भिक्षुणीपिं, उपासक उपासिकापिं सकलें यक्व हे प्रभावित जुइ । अले वय्कःया मनय् उकिं भचा अभियान नं जुल । जि थें हे सःम्ह व सिउम्ह भन्तेपिं सुं हे मदु । भगवान बुद्ध धर्म प्रचारया लागिं थाय् थासय् बिज्याइ । पोथेलो भन्ते दुगु थासय् छक्वः भगवान बुद्ध बिज्याःगु दु धयाः भन्तेपिं, जुजुपिं, तःमिपिं, चीमिपिं वसपोलया दर्शन याये धकाः बिहारय् वन । भगवान बुद्धं सकसितं सुखी जुइमा धकाः साधुकार धयाबिज्यात । तर जब पोथेलो भन्तेया पाः वल भगवान बुद्धया पालि भपुयाः बन्दना यानाबिज्यात । वय्कःया विचारय् भगवान बुद्धं आशिर्वाद बियाः प्रशंसा याइ धकाः च्वंगु । तर अथे मजू । भगवान बुद्धं वय्कःयात छ मग्ग (मूर्ख) पुरुष जितः नापलाः वयागु ला धकाः धयाबिज्यात । थ्व खँ न्यनाः वय्कःया साप नुगलय् स्यात । जि थपाय्सकं प्रवचन याये सःम्ह सुं हे मदु धकाः छाय् मधाल । पलख बिचाः यात । तं बिस्तारं क्वलाकल । अले भगवान बुद्धयात न्यनाबिज्यात, जितः छाय् मग्ग पुरुष धयाबिज्यानागु धकाः । अले भगवान बुद्धं लिसः बिल,—‘छ विद्या जक दुम्ह तर आचरण मदुम्ह खः । ’ अले हानं न्यनादिल, ‘आः जिं छु यायेमाल भन्ते ामणेर भन्ते याथाय् छ्वत । तर वसपोल श्रामणेर जूसां न्हय् दँ (७ दँ) जक दुम्ह जुयाच्वन । तर ७ दँ जक दुम्ह जूसां अरहन्त जूम्ह जुयाच्वन । वास्तवय् पोथेलो भन्तेयात थथे छाय् छ्वःगु धाःसा वय्कःया अभिमान मदयेकेगु लागिं हे वय्कःयात अथे यानाः छ्वःगु जुयाच्वन । झीगु मन खराचा थें यक्व हे चञ्चल खः । थ्व उदाहरण न्ह्यथनाः धाःगु मिखा, न्हाय्पं, न्हाय्, म्हुतु, छ्यं खः । उकिं होश तयाः थम्हं थःत स्वयाः विशेष रुपं च्वनेमाः । गथे कि छम्ह कुम्हानं चायागु थलबल दयेके माल धाःसा चायात खुब न्हातु न्हाइ । चागः छगः छगः दत्तले ल्ययाः नाइसे च्वंकी । अथे थलबल दयेकेबलय् बल्लाइ, यक्व ई तक चले जुइ । थथे जुयाः पोथेलो भन्तेया अभिमान अप्वः जूगुलिं निर्वाणया लँपुइ थ्यनी मखु अर्थात् निर्वाणया लुखा चायेके फइ मखु धकाः भगवान बुद्धं साधुकार मबिसे ब्वः बिउगु जुयाच्वन । श्र ा म ण् ा े र भन्तें थःगु ऋद्धि शक्तिं छगू पुखू दयेकल । पोथेलो भन्तेयात बस्त्र सहित म्वल्ुहइकल । अले हाकनं थःगु ऋद्धि शक्तिं चाया पहाड छगू दयेकल । उकी न्हय् प्वाः खन । अले छम्ह खराचा उगु प्वालं थुगु प्वालय्, थुगु प्वालं मेगु प्वालय् जुयाच्वन। वयात आः छं ध्यान यानाः स्वयाः खराचायात ज्वने माल धकाः पोथेलो भन्तेयात धाल । अले भन्तेनं थ्व खँ थुइकल । बिचाः यात थ्व खराचा धइगु झीगु मन थें हे जुयाच्वन । वास्तवय् थ्व छगू उदाहरण धइगु भन्तेयात जक मखु कि सकसिगुं मन नं खराचा थें हे खः । झीगु मन खराचा थें यक्व हे चञ्चल खः । थ्व उदाहरण न्ह्यथनाः धाःगु मिखा, न्हाय्पं, न्हाय्, म्हुतु, छ्यं खः । उकिं होश तयाः थम्हं थःत स्वयाः विशेष रुपं च्वने माः । थथे निरन्तर अभ्यास यात कि झीके दुगु राग, द्वेष, मोह, लोभ, अभिमान आदि क्लेशत फुके फत धाःसा झीगु चित्त निर्मल जुइ । अले निर्वाणया मार्ग धयागु उकी झीसं ध्यान यायेबलय् थःगु चञ्चल चित्रयात म्हसीकाः वसय् तये सयेकेमाः । झीगु म्हय्च्वंगु इन्द्रीयया लुखा दक्वं बन्द यानाः थःयात थम्हं स्वयाः ध्यानयागु अभ्यास यायेमाः । भवतु सब्ब मंगलम् । (श्रद्धेय भन्ते सुमेध महास्थविरया प्रवचनया आधारय्)"
https://nepalbhasatimes.com/11514,बिचाः,११३८ गुँलागा चौथी,जेनेभाय् सरकार विरुद्धया मुद्दा,"सतक विस्तारया सवालय् सर्वोच्च अदालतया फैसला लिपा सरकारं थःत ज्या यायेत ज्यामछिन, ज्या याये थाकुइगु जुल धकाः सम्वन्धित नेताय्सं व मन्त्रीतय्सं धयादीगु हे अवस्थाय् जेनेभाय् नेपाल सरकार विरुद्ध मुद्दाया प्रक्रिया न्ह्याःगु दु । थुगु मुद्दां याना आः सरकारयात झन हे ज्यामछिंगु अवस्था वःगु दु ।                                                         अन्तर्राष्टिय श्रम संगठन (आइएलओ)या महासन्धी १६९यात नेपालं सन् २००७ सं अनुमोदन याःगु खः । नेपाल टेलिकम कर्मचारी युनियनं स्वनिगःया सडक विस्तार पीडिततय्गुपाखें वंगु २०१८ जनवारी २५ कुन्हु अन्तर्राष्ट्रिय श्रम संगठनया ज्याकू जेनेभाय् मुद्दा दायर याःगु खः । उकिइ स्वनिगःया १ लाख ५० हजार नेवाः आदिवासीतय्त प्रत्येक्ष रुपं लिच्वः लाका विस्थापित यायेत्यंगु दु धकाः उल्लेख यानातःगु दु । छु खः आइएलओ १६९ ? आइएलओ १६९ सं आदिवासी जनजातियात थःगु वसोवास दुगु राज्यया संरचनादुने थःगु संस्थात, जीवन पद्दती नापं आर्थिक विकासयात नियन्त्रण याये दइगु, थःगु पहिचान, भाषा व धर्मत कायम यायेगु व विकास यायेगु जनजातिया आकंक्षायात मान्यता बियातःगु दु । आत्मनिर्णयया अधिकारया सवालय् प्रत्येक्ष रुपं व्यवस्था यानातःगु मदुसां आदिवासी जनजातिया संस्कृति परम्परा व मुल्य मान्यतायात स्वीकार याना नापं इमिगु थःगु हे कथंया व्यवस्थापन पक्षयात उजागर यायेगु आत्मनिर्णयया मागयात महत्वपूर्ण आधार कथं नालेगु खँ न्ह्यथनातःगु दु । आदिवासी जनजातियात थःगु जीवन, आस्था, संस्था, आध्यात्मिक कल्याण नापं इपिं च्वनाच्वंगु व मेगु कथं प्रयोग यानाच्वंगु भूमिइ प्रभाव जुइगु विकासया प्रकृयाया नितिं थःगु प्राथमिकता थःम्हं हे निर्धारण यायेगु नापं सम्भव दत्तले आर्थिक, सामाजिक नापं सांस्कृतिक विकासयात नियन्त्रण यायेगु अधिकार दइ । नापं प्रत्यक्ष कथं लिच्वः लाइगु राष्ट्रिय व क्षेत्रीय विकासया योजना नापं ज्याझ्वः दयेकेगु, कार्यान्वयन यायेगु व मुल्यांकन यायेगु नितिं इपिं सहभागी जुइगु नापं थुकिं इमिगु स्व विकास अधिकार सुनिश्चित जुइ । आदिवासी जनजातिया जमिनय् पुनस्थापना यायेगु सन्दर्भय् स्वतन्त्र, पूर्व सुसचित सहमतिया अधिकारया प्रावधान दु । सर्वोच्च अदालतया फैसलायात कया पुनरावलोकनय् वंगु घटनां नं नेपालय् आइएलओयात कार्यान्वयन यानाच्वंगु मदु धकाः पुष्टि यायेगु ज्या स्वयं सरकारं यात धकाः क्यंगु दु । आदिवासी जनजातितय्सं विकासया प्रकृया ल्ययेगु सवालय् दबावय् तये मजिउगु, इमित ख्याच्वः बिइगुनिसें लोभ क्यने मजिउगु, विकासया ज्याझ्वः स्वीकृत व सुरु याये न्ह्यः हे स्वतन्त्र रुपं इमिगु सहमति कायेमाःगु, आदिवासी जनजातियात योजनापाखें जीवन, जमिन व प्राकृतिक श्रोतय् लाइगु सकारात्मक व नकारात्क प्रभावया बारे इमित जानकारी बिइमाःगु नापं उगु विकासया क्रियाकलापाया बारे सहमति बिइगु कि मबिइगु धइगु बारे इपिं स्वतन्त्र जुइ । भौतिक विकास निर्माण यायेगु झ्वलय् दक्ले न्हापां उगु योजनापाखें आदिवासी जनजातिया जनजीवन, इमिगु संस्कृति, वातावरणय् गज्वःगु लिच्वः लाइ धकाः अध्ययण यायेमाःगु बाध्यकारी अवस्था दु । अज्वःगु कथंया विकास निर्माण यायेगु झ्वलय् सरोकारवाला पक्ष सम्वन्धित आदिवासी जनजातियाके स्वीकृति कायेमाःगु, अले गज्वःगु विकास यायेगु धकाः जनजातिं हे निर्णय याये दइगु, इमिगु सलग्नता दयेमाःगु, सम्पदा संस्कृतियात संरक्षण यायेगु कथं विकल्प दत्तले उकियात ध्यान तयेमाःगु, आदिवासी जनजातियात छेँ बुँ मदयेका विस्थापित याये मदइगु नापं इमिगु जग्गा जमिन इमिग सहमति कथं काल धाःसां क्षर्तिपूर्ति व मुआब्जा बिइमाःगु बाध्यकारी अवस्था दु । आः छु जुइ ? सर्वोच्च अदालतं सतक सम्वन्धि याःगु फैसलायात कया केपी शर्मा ओलीया नेतृत्वया वर्तमान सरकार पुनरावलोकनया नितिं प्रक्रियाय् न्ह्याःवंगु इलय् हे उखे जेनेभाय् सरकार विरुद्ध मुद्दायात न्ह्यःने यंकेगु ज्या जुगु दु । आः जेनेभाय् मुद्दा न्ह्यःने वने धुंकाः नेपाल सरकारयात आइएलओ १६९ उल्लंघन यानागु मदु धइगु आधार छु खः ? अन्तर्राष्ट्रिय कानुनयात छाय् उल्लंघन यानागु खः धकाः न्ह्यसः तयेगु ज्या याइ । उखे सरकारं पुनरावलोकनया नितिं धकाः सर्वोच्च अदालतय् निवेदन बिइगु ज्या याःगु दु । सतक विस्तारया सवालय् मुआब्जा, क्षतिपूर्ति बिया जक जनताया जग्गा व छेँ का धकाः बिउगु आदेशं याना सतक विस्तारया ज्याय् समस्या वल धकाः सरकारया मन्त्रीतलिसें थीथी मनूतय्सं धायेगु याना वयाच्वंगु खः । उकिं सर्वोच्चया फूल बेञ्चं याःगु फैसलायात कया हे पुनरावलोकनया नितिं अथे वंगु खः । सितिकं नेपाली जनताया छेँ बुँइ डोजर चलेयाये दयेमाल धकाः जनता विरुद्ध सरकारं मुद्दा याःगु हे इलय् लाका जेनेभाय् नेपाल सरकार विरुद्धया मुद्दा न्ह्यःने वंगु दु । विना मुआब्जा जनताया छेँय् डोजर चलेयायेगु, स्यंकेगु व जग्गा कायेगु नापं देगः, गुथि तहस नहस याना पहिचानयात हे समाप्त याये दयेमाः धकाः सर्वोच्च अदालतय् थःगु हे जनता विरुद्ध परचक्रि थें याना सरकार मुद्दा यायेत फुल बेन्चया फैसलाया पुनरवलोकनय् वंगु इलय् हे अन्तर्राष्ट्रिय श्रम संगठनया गर्भनीङ बडीं स्वनिगलय् सतक विस्तार लगायतया ज्यां आईएलओ महासन्धि नं १६९ या उल्लंघन याःगु धकाः तायेका त्रिपक्षीय समिति गठन याना नेपाल सरकार विरुद्दया मुद्दायात न्ह्यःने यंकेगु निर्णय गभर्निङ बडिया ३३३ औं सेसनपाखें याःगु खः । सर्वोच्च अदालतया फैसलायात कया पुनरावलोकनय् वंगु घटनां नं नेपालय् आइएलओयात कार्यान्वयन यानाच्वंगु मदु धकाः पुष्टि यायेगु ज्या स्वंय सरकारं यात धकाः क्यंगु दु । थौं सर्वोच्च अदालतया फैसला नापं जेनेभाय् नेपाल सरकारं विरुद्ध मुद्दाया प्रकृया न्ह्याःगुयात सरोकारवाला पक्षं थुइकेमाःगु अवस्था दु । जेनेभाया मुद्दायात बेवास्ता याना ओली सरकार न्ह्याः वन धाःसा कन्हय् वना विश्वया न्ह्यःने अन्तर्राष्ट्रिय कानुन अनुमोदन याना नं कार्यान्वयन मयाःगु राष्ट्रया रुपय् वनीगु अले उकिं याना देशय् आर्थिक ग्वहालिनिसें लगानीइ तकं तःधंगु लिच्वः लाइ । उकिं थ्व इलय् यदि ओली सरकारं विवेक प्रयोग यायेगु खःसा सरोकारवाला पक्ष नेवाः आदिवासीतलिसे गुपिं आन्दोलनय् क्वहां वयाच्वंगु दु इपिंलिसे सहलह ब्याका सहमतिया आधारय् न्ह्याः वनेमाः । मखुसा कन्हय् वना ओली सरकारयात अन्तर्राष्ट्रिय ख्यलं आर्थिक ग्वहालिइ, लोकतन्त्र, आदिवासी जनजातिया अधिकारयात पालना मयाःगु अर्थय् कायेफुगु अले उकिं याना दीर्घकालिन लिच्वः लाना तःधंगु संकत वयेफु धकाः थुइकेमाः ।  "
https://nepalbhasatimes.com/11550,बिचाः,११३८ गुँलागा पञ्चमी,सम्पदाया सहर छाय् जुइमफइ स्वनिगः?,"नेपाःया सम्पदा विश्व सम्पदा जुइधुंकूगु सकसिनं सिउगु खँ खः । थुपिं विश्व सम्पदा जक मखसे विश्वय् विकास व प्रविधिया न्हू न्हूगु आयामत अविष्कार जुयाच्वंगु इलय् हे नेपालय् विश्वय् गनं मदुगु सम्पदात निर्माण जूगु खँय् झीसं गर्व याये । थौंया विकसित राष्ट्र अमेरिका कोेलम्बसं लुइके न्ह्यः हे येँ, यल व ख्वपया लाय्कू धस्वाये धुंकूगु तथ्य इतिहासय् न्ह्यथनातःगु दु ।                                                         उगु इलय् हे शिल्पकला, वास्तुकला व अनेक कलाय् पारंगत जूगु देय् थौं देगः छगः जक दनेत हे नं विदेशी दातापिनि न्ह्यःने ल्हाः फयेमाःगु स्थिति ब्वलनाच्वंगु समस्त नेपाःमितय्गु निंतिं लज्जाबोध जुइगु स्थिति खः । न्हापा दां दांछि हे पिने देशं ग्वाहालि मकासे थःपिनिगु हे प्रविधिं निर्माण जूगु सम्पदाया संरक्षण तकं आः जुइमफुगु खँयात कयाः गम्भीर चिन्तन यायेमाःगु आवश्यकता दु । नेपाः आः नेपालमण्डल जक मखये धुंकल । थुकिया फैलावट पूर्व पश्चिम व उत्तर दक्षिणपाखे जुयाः आः तःधंगु नेपाः जुइधुंकूगु दु । तर नेपाः अथे तःधं जुयाः नं नेपाःया विश्वय् म्हसीका धयागु नेपालमण्डलया हे कला संस्कृति सम्पदा खः । तर विडम्वना धायेमाः नेपालमण्डलया आदिवासी, मूलवासीत नेवाःत अज्याःगु सम्पदाप्रति गौरव यायेफइगु स्थितिइ मथ्यन । थनया गौरवं जाःगु सम्पदा छगूयां लिपा मेगु नष्ट जुजुं वनाच्वंगु दु । थथे नष्ट यायेगु ज्याय् थनया सत्ताय् थ्यनाच्वंपिनिगु ल्हाः दु, योजना दु । उमिगु सोच फयांफत्तले अज्याःगु सम्पदा नष्ट यानाः नेवाःतय्गु गौरव हे न्हंका छ्वयेगु, नेवाःतय्गु जक मखु, नेवाःतय्सं दयेकातःगु अज्याःगु सम्पदाया नामोनिशान हे मदयेका छ्वयेगु षडयन्त्र थुमिसं यानाच्वंगु दु । थुकिया छगू विशेष कारण अज्याःगु सम्पदा संरक्षण यायेगु निर्णायक थासय् नेवाःतय्गु पहुँच थ्यनाच्वंगु मदु । छगू विशेष जातिया मनूतय्सं नेवाःतय्गु सम्पदा नष्ट यायेगु नामय् राज्य शक्तियात न्ह्यब्वयाः विकासया नामय् नेवाःतय्गु विशिष्ट सम्पदा नियोजितरुपं नष्ट यायेगु योजना न्ह्यब्वयाच्वंगु दु । कार्यान्वयन यानाच्वंगु दु । नेपाः भुखाचं जोखिम लाइगु देय् कथं न्ह्यःने लानाच्वंगु देय् खः । हरेक ९०÷१०० दँया फरकय् ततःधंगु भुखाय् ब्वयाः थनया सम्पदात नष्ट जुयाच्वंगु दु । १९९० सालया भुखाचं थनया आपालं सम्पदा, देगः स्यंकाबिल । उकियात हाकनं दयेकेगु नामय् पहुँचवाल धाये वा सत्ताय् दुपिंसं अज्याःगु सम्पदाय पुनर्निर्माण स्वयां नं थःपिनिगु हैसियत न्ह्यब्वयेकथंया सम्पदाया दोहन याःगु खँया ऐतिहासिक प्रमाणत अनेक लागा, शिलापत्र व इतिहासवृतय् खंके फुनि । रानीपुखूया पुनर्निर्माण प्रतापकालीन शैलीं यायेगु पुरात्व विभागयात छाय् आपत्ति धयागु न्ह्यसः अनुत्तरित जुयाच्वंगु दु । संभवतः अज्याःगु शैली पुनर्निर्माण जुइवं नेपाल मण्डलया किचः खनेदइगु भय जुयाः थुकी विवाद ब्वलंकाच्वंगु खःला धयागु न्ह्यसः नं यायेफइ । हनुमानध्वाखा लागाय् दुगु बहाः बहीया सम्पदा नष्ट यानाः राणा सरकारं अन बेलायती बैठक दयेकल । बसन्तपुरया बहाःत न्हंकल । वंघःया आजु द्यःया न्ह्यःने च्वंगु महाद्यःया स्वतँजाः देगः पुनर्निर्माण जूगु इलय् छतँजाः जक जुल । थुकथं नेवाःतय् पुर्खां दयेकातःगु सम्पदाया राज्यपाखें थुकथं दोहन जुलं नं थनया आदिवासी मुलवासी नेवाःतय्सं तुलुतुलु स्वयेगु बाहेक मेता छुं याये मफुत । सम्भवतः उगु ईया राजनीतिक, सामाजिक स्थिति अज्याःगु हे जुयाः विवश नं जुइमाःगु खयेफु । २०७२ सालया तःभुखाचं नं नेवाः पुर्खातय्सं दयेकातःगु अनेक सम्पदा नष्ट जुल । विशेषकथं काष्ठमण्डप नां जुयाच्वंगु मरुसतः पाःताः जुल । उकिया पुनर्निर्माणया खँय् नं अनेक विवाद जुल । जनसमुदायं थःपिनिगु हे बलबुत्तां उगु सतः दयेकेगु खँ जुल । अन्ततः जनताया सःया कदर जूसें आः जनसहभागिताया लिधंसाय् येँ महानगरपालिकाया नेतृत्वय् पुलांगु हे शैली व स्वरुपय् उगु सतः पुनर्निर्माण ज्या न्ह्यानाच्वंगु जुल । मेखेर लानिपुखूया पुनर्निर्माणया खँ अझं क्वचाःगु मदुनि । येँ देय्या शान जक मखु, सम्पूर्ण धर्मावलम्बीतय्गु आस्थाया केन्द्र जुयाच्वंगु लानिपुखूया पुनर्निर्माणय् अनेक कचवं ब्वलन । राज्यपक्षया जबर्जस्तीं आः उगु पुखूया निर्माण प्रविधियात हे ध्वस्त यानाः अनः लः हे मथाइगु स्थिति थ्यंका बिउगु दु । मेखेर उगु पुखूया दथुइ दयेकातःगु बालगोपालेश्वरया देगःयात कयाः नं विवाद ब्वलंकेगु ज्या पुनर्निर्माणया प्रमुख जिम्मेवारी दुम्ह पुरातŒव विभागं हे याना हयाच्वंगु दु । थुगु पुखूया पुनर्निर्माणयात कयाः देय्या सम्मानित निकाय सर्वोच्च अदालतं हे थुकिया पुनर्निमार्णय् प्रतााप मल्लकालीन स्वरुपयात यथास्थितिइ तयेमाःगु आदेश बिइधुंकूगु दु । स्वयम् येँ महानगरपालिकां थुगु पुखूया पुनर्निर्माणयात कयाः विज्ञ पुचः नीस्वनाः थुकियात प्रताप मल्लकालीन स्वरुप, शैली व प्रविधियात हे नालेमाःगु खँ पित हयेधुंकाः नं अनया बालगोपालेश्वर देगः राणाकालीन स्वरुप (गुम्बोज शैली) या दयेकेगु धकाः ढिपी यानाच्वंगु दु । तर थ्व देगः लानिपुखूया निर्माणकालीन स्वरुप शिखर शैली (गृहकुट शैली) दयेकेमाः धयागु जिकिर विज्ञ पुचःतय्गु दु ।लानिपुखूया पुनर्निर्माण प्रतापकालीन शैलीं यायेगु पुरातŒव विभागयात छाय् आपत्ति धयागु न्ह्यसः अनुत्तरित जुयाच्वंगु दु । संभवतः अज्याःगु शैली पुनर्निर्माण जुइवं नेपाल मण्डलया किचः खने दइगु भय जुयाः थुकी विवाद ब्वलंकाच्वंगु खःला धयागु न्ह्यसः नं याये फइ । नेवाः जुयाया गौरव याइपिंसं थुकी गहन चिन्तन यायेमाःगु आवश्यकता दु ।मेखेर आः नकतिनि हे येँ सहर दुने च्यातँजाः तकया छेँ दने फइगु निर्णय येँ महानगरपालिकां सार्वजनिक याःगु दु । येँ देय् सम्पदाया सहर जूगु कारणं हरेक त्वाःत्वालय् थीथी देगःत दु । नेवाःतय्गु धार्मिक सामाजिक मान्यताकथं देगः स्वयां तजाः जुइक छेँ दने मजिउ धयागु आस्था व मान्यता दु । देगः स्वयां तजाः जुइक छेँ दनेबलय् अन अनेक किसिमया देवभय, लोकभय दइगु व न्हापा अथे देगः स्वयां तजाः जुइक छेँ दंपिनिगु अकाल मृत्यु जुइगु आदि घटना नं जुयावंगु दु । थ्व नेवाःतय्गु मान्यता खः । थ्वहे कारणं येँदेय् देगःया सहर जुयाच्वंगु व वस्ती नं व्यवस्थित जुयाच्वंगु खः । तर सम्पदाया महत्व व मान्यता मथूपिंसं आः थुकथं तजाः जुइक छेँ दनेफइगु नियम हयेवं नेवाःतय्गु मान्यताय् घाः लाइगु, झीगु देगः सम्पदा दुसुना वनीगु सम्भावना दयावःगु दु । थज्याःगु सम्पदा संरक्षण अःखः नियम सुयागु फाइदाया निंतिं लागू यायेत्यंगु खः, न्ह्यसः जुइ । उकिं येँ देय्यात सम्पदाया सहरकथं ल्यंकातयेगु खःसा अनेक आयामं चिन्तन यायेमाःगु आवश्यकता दु ।  "
https://nepalbhasatimes.com/12245,बिचाः,११३८ ञलाथ्व दशमी,पःखाः पिनेया जेल,"अबलय् पद्मरत्नजु । जेलय् । जि नाप लाः वने । वय्कलं धयादीग खँ । आः थें लुमं । ‘झासँ छि नं । थन । साप न्ह्यइपुसे च्वं ।’जितः नं जेलजीवन गथे जुइ । गय् च्वं । सीके मास्ते वइ । कल्पना याये । छकः अनुभव याये दुसा जिउ । मती वइ । तर जि राजनीतिज्ञ मखु । मजुल । जितः जेलय् कुनीगु सम्भावना मदु । ‘सय् जितः नं जेलय् यंकि ।’ धयां यंकीमखु ।                                                         भचा भचा राजनीतिया खँ ल्हायेवं । क्वथां क्वथां विरोध यायेवं सरकारं ज्वना यंकी मखु । जेलय् कुनी मखु । जेलय् वनेत ला सरकारया सशक्त विरोध यायेमाः । घोर विरोध । खतरापूर्ण गतिविधिइ सक्रिय जुइमाः । जेल वनेगु अवसर अले चूलाइ । अबलय् पंचायतया निरंकुश व्यवस्थाया ई । पंचायतया विरोध यायेगु घोर अपराध । त्वह मदु त्वह तइ । तुरन्त जेल चलान याइ । कुनाबी । पद्मरत्नजुं पंचायती निरंकुशताया विरोधय् जनमत थनी । जनमानसयात एकत्रीत याइ । तत्कालीन खिउँगु राजनीतिक वन्धनं देय् व जनतायात मुक्ति बीत चुम्बकीय भाषणत बी । राजनीतिक चेतनाया लहर थनी । राजनैतिक परिवर्तनया पक्षय् जनतायात परिचालित याइ । देय्या संरक्षण याइगु संस्था अदालत, प्रहरी, कर्मचारीतन्त्र, शिक्षा, स्वास्थ्य । दक्व फुक्कं थौं माफियातय् चंगुलय् । अपराधिकरणं ग्रस्त । भ्रष्टाचारीं व्याप्त । राजनीतिइ आदर्श व सिद्धान्तया ¥हास वःगु खनेदइ । अवसरवाद व स्वार्थतां थौंया राजनीति संचालित जुइ । राजनीति नं माफियातय् ल्हाती लाइ । थ्व हे कारणं वय्कःयात अबलय् इलय्व्यलय् जेलय् यंकी । कुनी ।अबलय् । जेलया थःगु हे संसार दइ । विशेष । अन राजनीतिज्ञ जक मखु, अनेक खुँ, दाखुँ, अपराधीत नं दइ । परिबन्दय् लानाः जेल जीवन फये माःपिं निरअपराधी नं दइ । विना कसुर जेल दण्ड फये माःपिं । खुँ, दाखुँ, ज्यानमारा धइपिं गज्याःपिं जुइ ! इपिं गुलि ग्यानापु जुइ ! इमिसं गथे खँ ल्हाइगु जुइ ? गथे यानाः न्हि छ्याइगु जुइ ! दँ दँ तक जेलय् गथे यानाः च्वनीगु जुइ ? इमि मती छु छु लुया वयाच्वनीगु जुइ ? अनुमान याये । इपिं हिंस्रक जुइ । जेलय् दुने प्रतिक्षण खतरा दइ । जेल दुनेया जीवन कल्पना याये । ग्याना वइ । अय्नं जिज्ञासा दयाच्वनी । धाथें जेल जीवन गथे जुइ ! पद्मदाइ नं ‘झासँ थन न्ह्यइपुसे च्वं धयादीबलय् जितः झन् वने मास्ति वइ । अझ वय्कः हे दुबलय् वने दुसा ला गुलि जिउ । गुलि न्ह्यइपुसे च्वनी ।लुमनी । जिमिगु विद्यार्थी काल । पद्मरत्नजु व जि अबलय् खूब नापं जुइगु । चाःहिलेगु । अनेक विषयय् खँल्हाबल्हा जुइ । व ई । साहित्य साधनाया ई खः जिमि । पद्मदाई नं अबलय् बांबांलाःगु निबन्धत च्वयादीगु दु । जिमि अबलय्या सहयात्रा उर्वरशील जुइ । जेल दुने नं नापं च्वने दुगु जूसा । जेलवासीतय्त कयाः गुलि चिन्तन मनन याये दइगु ! इमिगु मनोविज्ञानयात कुले दइगु ! मती लुइ । साहित्यिक साधनाया निंतिं जेल तसकं उर्वरभूमि ! पद्मदाइ नं गुलि स्यल्लाःगु निबन्धत च्वइगु जुइ ! गुलि बांबांलाःगु प्याखंत वइगु जुइ ! जि नं थःगु जेल जीवनया अनुभवत च्वये दइगु जुइ ! लुमं लुमं म्हुतुइ ई बुया वइ । तर, अबलय् ला जितः जेलय् वनेगु त्वह हे दइमखु । मती वइ । चिचिधंगु अपराध यानाः जूसां वने दुसा जिउ । आः छु अपराध यायेगु चिधंगु ? तर जेलय् यंकीगु । कुनीगु । दा धाःसा मदाइगु । छु अपराध याःसा तत्काल अबलय् जेलय् वने फइ । दइ । यकीन याये मफुत । ‘छि नं झासँ, न्ह्यइपुसे च्वं’ पद्मदाइया थ्व आह्वान जिं पूवंके मखन । तःधंगु अवसर छखे लाइ । लुमं लुमं नुगःमछिं । तर …………… तर थौं ई पाइ । पाय् धुंकल । म्हिगःया जेल स्वयम जेलं पिहां वयेधुंकल । जेल पिनेया संसार । थौं जेलय् विस्तारित जुइ । जेलय् परिणत जुइ । थौं जेलया अनुभूति यायेत म्हिगः थें विशेष जेलय् वनेम्वाः । जःखः प्यखेरंया संसार खनेवं हे जेलया सवाः काये फइ । म्हिगः थें खुँ, दाखुँ अपराधीत जेलय् कुंका च्वनेम्वाः । थौं खुल्ला फसय् इमिसं राजसी जीवन हने फइ । हने दइ । छुं खँय् नं रोकतोक, दण्ड साजयया मागया भय त्रास फयेम्वाः । देय्या संरक्षण याइगु संस्था अदालत, प्रहरी, कर्मचारीतन्त्र, शिक्षा, स्वास्थ्य । दक्व फुक्कं थौं माफियातय् चंगुलय् । अपराधिकरणं ग्रस्त । भ्रष्टाचारीं व्याप्त । राजनीतिइ आदर्श व सिद्धान्तया ¥हास वःगु खनेदइ । अवसरवाद व स्वार्थतां थौंया राजनीति संचालित जुइ । राजनीति नं माफियातय् ल्हाती लाइ । थौं देय् कायम्ह्याय्या सुरक्षा मदु । धनजन, छेँबुँया सुरक्षा मदु । गुगुं नं इलय् जनताया छेँबुँ लाका कायेफु । मस्त अपहरणय् लायेफु । सुं नं अपराधीतय् जय जुइ । नाफाखोरीतय् प्यखेरं राज । न्ह्याम्हेसियां न्ह्याथे याःसां जिउ, शक्तिया भरय् । थौं देय् हे अपराधीतय् खुल्ला बजाः जुइ । स्वर्ग जुइ । जनता । अपराधी जेलरय् ल्हातय् लाइ । कुण्ठित, पीडित, त्रसित, असुरक्षित थौंया जेलया अनुभूति यायेफु । म्हिगः थें जेलय् वनेम्वाः । अपराधीतय् खुल्ला खेलमैदान स्वय देय् जुयाबी । जेल थौं पःखया दुने मखु, पिनें पिनें खनेदइ । नग्न भेषय् । गुलि जिउ । गुलि न्ह्यइपुसे च्वनी !"
https://nepalbhasatimes.com/12232,बिचाः,११३८ ञलाथ्व दशमी,जातकय् न्ह्यथनातःगु इको सिस्टम,"तस्मा मत्तञ्जुता साधु, भोजनास्में अगिद्धता अम्तञ्जु हि सीदन्ती, मत्तञ्जु च नं सीदरे ति                                                         भोजनय् लोभ मयासे मात्रा सिउम्ह जुइगु हे बांलाः । छाय्धाःसा मात्राछि मसिउम्ह डुबे जुया वनी । मात्राछि सिउम्ह डुबे जुइ मखु । थुकी भोजनया मात्रा थुइके माःगु खँ न्ह्यथनातःगु दु । थुगु खँ सुक जातकया कुचा खः । जातक धायेवं बोधिसत्वया ई खः । तथागत बुद्ध स्वयां न्हापाया ई । गुलि न्हापा एकीन धाये थाकु । तर उगु ईया खँ थौं नं सान्दर्भिक जू । थौं मनुखं नसाया मात्रा मथू । मात्रा थुइका नसा नयाच्वंगु नं मदु । थः यत्थें नसा नइ । म्हिगः तक ई व काल कथं नसा नयेगु चलन दुगु खः । तर थौं आधुनिकताया नामय् थ्व पुलां जुल । थःपिनि यत्थें । दुपिनि दुत्थें याना नसा नइ । थःम्हं नःगु नसाया ल्याःचा सुयाकें मदु । नसा म्हयात नी मनी स्वइमखु । म्हुतुया सवाः साःभिं ताकेयाइ । छु नसा गबले गुलि नयेगुया ल्याःचा मदु । थुकथंया घटना सुक जातकय् नं न्ह्यथनातःगु दु ।न्हापा बाराणसी देसय् ब्रम्हदत्त जुजुं राज्य याना च्वन । उगु इलय् बोधिसत्व मैनाया कुलय् जन्म जुल । व स्वंगू पर्वतय् च्वनीपिं मैनातय् जुजु जुल । वया छम्ह काय् दु । वैश वंलिसें बोधिसत्वया मिखा बमलाना वन । उकिं काय्म्हं मांबौ निम्हेसित नसा माला नकेगु यात । इमिगु बांलाक पालन पोषण याना च्वन । छन्हु नसा माः ववं व पर्वतया च्वकाय् थ्यन । अन समुद्र पारी वं छगू द्वीप खन । अन सुवर्णवर्णगु अँ दुगु जुयाच्वन । वं कन्हय्या नसा अनं हे हयेगु बिचाः यात । प्राणीं सदां भोजनया मात्रा थुइकेमाः । मात्रा कथं नयेसःम्ह सदां निरोगी जुइ । सदां खुसी जुइ । आयु बढे जुइ । थुगु खँयात जातकय् थुकथं न्ह्यथनातःगु दु —रुखा सुखा नइम्ह जु । आपाः नइम्ह जुइमते । प्राप्त जूगु भोजनया मात्रा सिउम्हसिया बेदना क्षीण जुया वनी । नसा नं याउँक पचे जुइ । व लिसें आयु नं बढे जुइ । कन्हय्कुन्हु इलय् नसा मालेत पिहां वन । व समुद्र पारी च्वंगु द्विपपाखे ब्वया वन । अनया आम्रवनय् थ्यनेवं अँया रस त्वन । पाके जूगु अतिकं साःगु अँया रस । थःम्हं त्वने फक्व त्वन । अले थः मांबापिंत नं उगु अँ हयाबिल । बौधिसत्वं अँया रसं समुद्रपारीया अँ धकाः म्हसीकल । थ्व खँ सीवं बोधिसत्वं थः काय्यात धाल,—‘बाबु थुगु द्विपय् वनीपिं मैना आपाः म्वाइमखु । उकिं हानं छ छगु द्विपय् वने मते ।’तर काय्म्हं बौया खँ मन्यं । व हानं अन हे वन । थुकथं अन वनीगु वया दिनचर्या हे जुल । छन्हुया दिं, वं अन आपालं अँया रस त्वन । मांबौयात पाके जूगु अँ नं ज्वन । व समुद्रया च्वय् च्वय् ब्वया वल । ब्वब्वं वयात त्यानुसे च्वन । प्वाः जायेक अँया रस त्वंगुलिं न्ह्यः नं वल । न्ह्यलं ब्वाब्वां व ब्वयाच्वन । न्ह्यःया सुरय् त्वाथय् च्वंगु अँ समुद्रय् कुतुंवन । वया लँपु दापा जुल । वं थः समुद्रया द्यःने लाःगु मचाल । लखय् लायेवं व ब्वये मफुत । छत्थुं लखय् च्वंम्ह छम्ह न्यां थाहां वल । न्यां वयात ज्वनाः नया बिल ।लिहां वये माःगु इलय् तकं थः काय् लिहां मवल । थुकिं यानाः बोधिसत्वं थः काय् समुद्रय् कुतुंवन धकाः सीकल । काय् मदयेवं मांबौपिंत नसा माला नकीपिं मन्त । नसा नये मखनाः उपिं नं गंसी जुजुं वन । छन्हु इपिं नं अथें सिनावन । संसारया विचित्रगु संरचना जातकय् कनातःगु दु । थन बल्लाः–त्याः । छम्हनाप मेम्हसिया जीवन निर्भर । झंगया नसा– फल (सिसाबुसा) । उकिया रसय् निर्भर । सवाः दतकि मक्ख । तर जब व समुद्रय् दुबिन । व छम्ह न्याया नसा जुयाबिल । न्याया म्वायेगु आधार जुयाबिल, न्याया आहार जुयाबिल । थौं वैज्ञानिकतय्सं नं थज्याःगु इको सिष्टम थुइका बियाच्वंगु दु । तर जातक थौंया खँ मखु । द्वलंद्वः दँ न्ह्यःया खँ खः । थुकिं अँ, मैना (झंगः) व न्याया जीवनया इको सिष्टमयात न्ह्यब्वया बिउगु दु । मांबौया लागिं थः सन्तान तुतां जुइ । बुराबुरी जुइवं सन्तानया भरय् जीवन हनी । जब सन्तानं बांलाःगु ज्याखं याइ, अबलय् मांबौया जीवन नं याउँसे च्वनी । जातकय् काय्म्हं मांबौया लागिं सदां नसा माला हया बीगु खः । काय्या भलसाय् च्वंपिं मांबौ । काय्पाखें सन्तुष्ट नं जू । सदां नसा नके हः । जीवन याउँसे च्वं । आनन्द व । तर छन्हु काय्म्ह समुद्रय् दुन । मांबौ निम्हेसियां नये त्वने मखन । नसा मदयाः म्ह गन वन । निम्हं गंसि जुल । थुकिं यानाः सिना तकं वन । नसा म्वायेगु आधार खः । नसा मदयेकं प्राणी तःन्हु तक म्वाये फइमखु धइगु खँ जातकं क्यं । थ्व सत्य खः । यथार्थ व वास्तविक घटना खः । तर थौंया युग आधुनिक युग । म्हिगः स्वया विकसित ई । न्ह्यागुं इलय् न्ह्यागु नं नसा नये दु । म्हुतुया सवाः कथं हिलाः तकं नयेदु । अझ छकु क्वथाय् च्वनाः थीथी देय्या नसा तकं नयेदु । सुथय् न्हिनय् व बहनी थः यत्थें नसां प्वाः जायेके दु । नसा नयेत छुं कथंया बन्देज मदु । न्ह्याक्वः नःसां जिउ । न्ह्याबले नःसां जिउ । दुपिनि दुथें प्वाः जायेके दु । थःपिनि यत्थें । उकिं थौं नसाया कारणं ल्वचं कःपिं नं दु । थुकिं यानाः मृत्युया म्हुतुइ थ्यंपिं नं दु । खय्त ला थुगु जातकय् नं नसाया कारणं मृत्युया म्हुतुइ थ्यंगु खँ कनातःगु दु । उकिं थुकि धयातःगु दु । गबलय् तक उम्ह मैना झंगलं भोजनया मात्रा ज्ञां दयेका च्वन । अबले तक जीवनया लँय् न्ह्याःवन । मांबौया पालन पोषण नं यानाच्वन । तर गबलय् वं आपालं आपा नयेगु यात अबलय् व समुद्रय् कुतुं वन । व धात्थें मात्राछि मसिउम्ह जुल । प्राणीं सदां भोजनया मात्रा थुइकेमाः । मात्रा कथं नयेसःम्ह सदां निरोगी जुइ । सदां खुसी जुइ । आयु बढे जुइ । थुगु खँयात जातकय् थुकथं न्ह्यथनातःगु दु —रुखा सुखा नइम्ह जु । आपाः नइम्ह जुइमते । प्वाः तग्वः जुइका जुइमते । भतिचा आहार नइम्ह जु । प्वाथय् प्यपे न्यापेया थाय् खालि यानाः लः त्वं । थः थःम्हं संयमी जु । सुखपूर्वक म्वायेया लागिं थुलि दःसा गाः । प्राप्त जूगु भोजनया मात्रा सिउम्हसिया बेदना क्षीण जुया वनी । नसा नं याउँक पचे जुइ । व लिसें आयु नं बढे जुइ ।  "
https://nepalbhasatimes.com/12289,बिचाः,११३८ ञलाथ्व एकादशी,"संविधान, हाकुगु न्हि व फोरमया थाकुगु ई","न्हूगु संविधान जारी जूगु नं निदँ फुत । थुगुसीया संविधान दिवस हनेगु नं क्वचाये धुंकल । संविधान दयेकूगु व जारी जूगु इलय् संविधानया खँय् गुगु विमति, विरोध दुगु खः व आः करिब करिब सिथिल जुइ धुंकल । पहिचान, संघीयता व स्वशासनया पक्षधरतसें थ्व हे संविधान दुने च्वनाः थःगु गतिविधि यायेगु बाहेक तत्काल मेगु विकल्प मदु ।                                                         विरोध यानाः आन्दोलन जक यानाः थःगु मुद्दा स्थापित यायेगु धरातल नं परिस्थितिं बियाच्वंगु मदु । संविधानयात कयाः उबलय् दकलय् अप्वः विरोध व आन्दोलन याःगु दल संघीय फोरम व राजपा खः । थ्व निगू पार्टी मध्ये संघीय फोरम थःपिंसं हे दकलय् विरोध याना वयाच्वंम्ह केपी ओलीया नेतृत्वय् दुगु सरकारय् दुथ्याना च्वंगु दुसा थ्व सरकारयात राजपां नं समर्थन यानातःगु दु । प्रादेशिक स्तरय् २ नं. प्रदेशय् संघीय फोरमया मुख्यमन्त्री सहित राजपा गठबन्धनया सरकार दु । राजपा संघया सरकारय् मदुगुलिं थ्व संविधान जारी जूगुु न्हियात हाकूगु न्हि कथ हनेगु घोषणाय् समस्या मदु । तर संघीय समाजवादी धाःसा संविधान जारी जूगु न्हियात हाकूगु न्हि कथं विरोध यायेगु कि संविधान दिवस हनेगु धइगु खँय् आन्तरिक समस्याय् तक्यं वंगु दु । संविधान दिवस हनेगु कि हाकूगु दिं हनेगु ? महनेगु कि सुम्क च्वनेगु ? धइगु सवालं फोरमया कार्यकर्ता दथुइ विवादया पुसा पिना बिउगु दु । थुकिं यानाः थःपिसं हे उबलय् क्यनाथकाःगु संविधानया पुनर्लेखन तकया म्हगस थःपिनिगु कार्यकर्ता विचलित जुइगु घाः कथं स्याइगु खनेदत । थ्व समस्या संघीय फोरम थःम्हं हे सःतूगु समस्या जूवंगु दु । संघ सरकारय् मदुगु कारणं राजपायात थ्व संविधानया विरोध याये अःपुगु खनेदुसां वास्तवय् २ नं. प्रदेशया सरकारय् थ्व हे संविधान कथं सरकार दयेकाच्वंगुलिं संविधानया बर्खिलापय् गतिविधि यायेगु नैतिक रुपं जायज खनेमदु । चुनावय् ब्वति कयाः प्रदेश, संघीय प्रदेशय् निर्वाचित जुयाः संविधानया विरोध यायेगु तक लोकतन्त्रिक चरित्र जुइफु तर थ्व हे संविधान लागू याःगु लाभया पदय् च्वनाः थ्व हे संविधानया विरोध यायेगु धाःसा नैतिक पतन हे खः । थ्व छगू कथं अवसरवादीया चरम नमूना कथं परिभाषित जुइ । मधेस केन्द्रीत दलतय्त सत्ता लोलुप दलया आरोप बिया वयाच्वंगु आःया खँ मखु । मौका लात धाःसा थःगु एजेण्डायात वांछ्वयाः सरकारय् वनेत लिफः मस्वइपिं कथं मधेस राजनीतियात कायेगु याः । संघया सरकारय् संघीय फोरम संलग्न जू थें राजपा नं वनेत लालायित जूगु खः । तर थःपिनिगु प्राविधिक समस्या कारणं जक राजपा संघया सरकारय् मथ्यंगु खः । न्हूगु सरकार गठनया इलय् प्रधानमन्त्री केपी ओलीं संघीय फोरमयात जक भाः बिल जिमित स्वये हे मस्वः धइगु तःधंगु गुनासो राजपाया दुगु खः । उबले राजपां संविधान संशोधनया सवालय् प्रधानमन्त्रीं चिउता मतः धकाः मखु थःपिंत नं सरकारय् हयेत प्रधानमन्त्रीपाखें सिरियस कुतः मजुल धइगु खँय् जक नुगः मछिंगु सः तःगु खः । समय परिस्थितिं तत्काल राजपायात संघीय सरकारय् वनेगु लँपु प्वाःतिनातःगुलिं संविधान जारी जूगु न्हियात हाकूगु न्हि धकाः वनेत सहज जुल । मेखे संघीय फोरमयात थुकिं मछिंका बिल । २ नं. प्रदेशया थः कार्यकर्तायात थामथुम यायेत फोरमयात अःपु मजुल । संविधान प्रति थःपिनिगु असहमति जारी हे दु उकिं संविधानयात कयाः न विरोध न समर्थनया अवस्था धकाः संघीय फोरमया नेतां धाःसां थ्व काइते भाय् बाहेक मेगु छुं हे मखु । संघीय फोरमं धाःथें तत्काल संविधान संशोधनया नितिं परिस्थिति द हे मदु । बरु थ्व हे संविधानयात नाला वनेगु विकल्प जक फोरमया नितिं खः गुगु व्यवहारय् नं जुया हे च्वंगु दु । सुनां दकलय् क्रान्तिकारी खँ ल्हाइ व हे याकनं दक्षिणपन्थय् रुपान्तरण जुइ धइगु राजनीतिक धापू नेपाःया नितिं नं निरन्तर प्रयोगय् वयाच्वंगु दु । नेपाःया राजनीतिक इतिहासय् क्रान्तिकारी खँ ल्हानाः उकिया मार्पmत जनमत कायेगु, सत्ताय् थ्यंकेगु स्वाहने दयेकेगु कथं जक प्रयोग जुयाच्वंगु दु । थुकथंया राजनीतिक संस्कारं फोरम जक बिस्कं जुइ धकाः आशा यायेगु नं गल्ती खः । गुगु छगू इलय् खनेदत । संविधान दयेकाच्वंगु इलय् मस्यौदा संविधान जारी जूगु इलंनिसें संविधान जारी जुइधुंकाः संविधानयात कयाः तसकं हे विरोध यानाः आन्दोलन याःगु दलत मध्ये छगू दल संघीय फोरम नं खः । अझ उबले संविधानयात गुगुं नं हालतय् एक इन्च नं स्वीकार याये मफइगु जक मखु संशोधन मखु पुनर्लेखन हे यायेमाः धकाः क्रान्तिकारी जूम्ह उपेन्द्र यादव हे खः । उबले जितः शंका नं वंगु खः थुलि क्रान्तिकारीता धरातलीय यथार्थतानाप ज्वःमलाः । संविधान जारी जुइधुंकाः जूगु स्थानीय तहया न्हापांगु तहया चुनावयात तकं बहिष्कार यायेमाः धइगु बिचाः दुम्ह फोरमया नायः अन्ततः संघीय सरकारया उपप्रधानमन्त्रीया सहज यात्राय् थ्यने धुंकाः उबलेय् संविधानया विरोधय् आन्दोलन मार्फत मुंकूगु जनमत सत्ताय् थ्यंकेगु त्वाथः दयेकेगु अभियान जक पुष्टि जुल । धायेत ला संविधानयात कयाः थःपिनिगु असहमति, संशोधन यायेमाःगु खँ आः नं तयाच्वनेफु व तयाच्वंगु नं दु तर संविधानयात हे पुनर्लेखन यायेमाः धइगु अभिमत निसें संविधान संशोधनया २९ बुँदा निसें सत्ताय् थ्यंकेत सरकार व संघीय फोरम दथुइ जूगु सहमति यात स्वल धाःसा फोरमं संविधान संशोधनया मुद्दा मात्र सत्ताय् थ्यंकेत ल्ह्वंगु तुपः जक खः धइगु साधारण राजनीतिक कार्यकर्ता नं थू । संविधान दिवस हनेगु कि हाकूगु दिं हनेगु ? महनेगु कि सुम्क च्वनेगु ? धइगु सवालं फोरमया कार्यकर्ता दथुइ विवादया पुसा पिना बिउगु दु । थ्व घटनाया कारणं फोरमयात संविधान हनेत नं नैतिक रुपं पनाबिल मेखे विरोधय् वनेत नं मछिंका बिल । थुकिं यानाः थःपिसं हे उबलय् क्यनाथकाःगु संविधानया पुनर्लेखन तकया म्हगस थःपिनिगु कार्यकर्ता विचलित जुइगु घाः कथं स्याइगु खनेदत ।"
https://nepalbhasatimes.com/12336,बिचाः,११३८ ञलाथ्व द्वादशी ,‘सु लय्तायाच्वंगु दु थ्व संविधान खनाः?’,"‘पद्मरत्न तुलाधर जि खनाः लय्मताः’ थ्व धापू नेपालय् आमूल परिवर्तन हयेत १२ दँ तक जनयुद्धया नामय् राज्यनाप सशस्त्र विद्रोह यानाः लिपा देय्या मूलधार राजनीतिक दुहां वनाः निक्वः तक प्रधानमन्त्री जुइधुंकूम्ह नेकपा माओवादी, लिपा केन्द्र व आः नेकपाया निम्हम्ह अध्यक्ष जुयाच्वंम्ह पुष्पकमल दाहालया खः ।                                                         मुलुकय् राजनीतिक परिवर्तनया निंतिं पहिचानया म्हगस इनाः देय्या सकल आदिवासी जनजातितय्त जनयुद्धय् सरिक यानाः संविधान सभाया माध्यमं नेपाःया न्हू संविधान दयेकेत ताःलाःगु व आः मुलुकय् राजनीतिक आन्दोलन क्वचाये धुंकल धकाः शंखनाद लिपा संविधानय् बहुभाषिक जनताया पहिचानया ‘प’ तकं न्ह्यथनेत ताः मलाःगु वास्तविकतायात वाःचायेकाः जनयुद्ध ताकाय् अभिभावककथं नालातःम्ह पद्मरत्नया न्ह्यःने दनाः प्रचण्डं थ्व खँया स्वीकारोक्ति याःगु खः । थ्व गम्भीर चिन्तनया विषय खः । नकतिनि हे मुलुकया स्वक्वःगु संविधान दिवस हनेगु औपचारिक ज्या सरकारं क्वचायेकूगु दु । लिसें ज्याझ्वलय् देय्या सरकारप्रमुख प्रधानमन्त्री के.पी.शर्मा ओलीं थ्व संविधानया बरखिलाफ याइपिंत त्वःतेमखु धकाः ख्याच्वः बिसें थ्व हे पूर्ण संविधान खः धकाः मन्तव्य बिउदु । मुलुकय् गुगु अधिकार प्राप्तीया निंतिं आन्दोलन जुल, उकिया उपलब्धि जुइ फयामच्वंगु इलय् आः हाकनं मेगु सशक्त आन्दोलन छाय् मजुइ धयागु न्ह्यसःया लिसः मदु । मात्र ईयात जक पियाच्वंगु खनेदु । स्वदँ न्ह्यः नेपाःया थुगु संविधान पितबिउगु इलय् थ्व संविधान ‘सम्झौताया दस्तावेज’ खःधकाः मन लुधंकूपिंत थुकिं कडा लिसः बिउगु दु । जनआन्दोलन व सशस्त्र विद्रोहया उपलब्धीयात संस्थागत यायेमाः धकाः सहमति प्वंकूपिं राजनीतिक पार्टीतय्सं आःया संविधान विना नामांङ्कन व सिमांङ्कन, पहिचान रहित संविधान स्वीकार याःगुया लिच्वः पिदंगु दु । पहिचानया अधिकार मालाच्वंपिनिगु न्हाय् सत्तारुद्ध जुयाच्वंपिं राजनीतिक पार्टीया नेतातय्सं ध्यना बिउगु दु । वर्तमान संविधानप्रतिया असन्तुष्टि आःया सत्तारुद्ध दलया नेता जुयाच्वंम्ह पुष्पकमल दाहालया नं दु । उकथं हे मधेसी पार्टीतय्सं थःपिनिगु असन्तुष्टिलिसें थ्व संविधान दिवस हनायात अप्रत्यक्षरुपं बहिष्कार नं याःगु दु । अझ थ्व संविधान पितबिउगु न्हियात हाकूगु न्हिकथं नालाः सतकय् विरोध प्रदर्शन नाापं याःगु दु । थुकथं थुइके फइ कि वर्तमान संविधान प्रति आदिवासी जनजाति, मधेसी लगायतया जनता सन्तुष्ट जुयाच्वंगु मदु । असन्तुष्टया मूल कारणं थःपिं संविधानत पहिचानरहित जुयाच्वनेमाःगु कारणं खः । पद्मरत्न तुलाधर जि खनाः सन्तुष्ट मदु धयागु पुष्पकमल दाहालया स्वीकारोक्ति भाषा, जाति, मानवअधिकार, नागरिक अधिकार आदिया विषय गुलि नं आन्दोलन न्यागू दशक न्ह्यवंनिसें पद्मरत्न तुलाधरया नेतृत्व व संलग्नताय् न्ह्यानाच्वंगु खः व पूमवंनी । थ्व पूमवंगु अधिकार प्राप्तीया खँय् पुष्पकमल दाहालं वाध्यात्मकरुपं सार्वजनिकरुपं स्वकारोक्ति याःगु धयागु हे छगू इलय् पद्मरत्नं न्ह्याकाच्वंगु थीथी आन्दोलनया बःकयाः माओवादींं थःपिनिगु आन्दोलनयात गति बिउगु कारणं खः धयागु थुइके फइ ।आः न्हापा थःपिन्सं प्वंकूगु प्रतिवद्धत पूवंके मफयेवं लज्जाबोधं हे देय्या छम्ह नेतां प्वंकूगु भावयात सदासयतां थइकेमालाच्वंगु दु । नेपाःया संविधानय् न्ह्याथेंजाःगु खँ दुथ्याकातःगु खःसां उकि नेवाः लगायत बहुसंख्यक आदिवासी जनजातितय्सं ल्ह्वनाच्वंगु माग पूवंगु मदुनि । संविधानय् न्ह्यथनातःगु खःसां उकिया कार्यान्वयनयात कयाः अझं आश्वस्त जुइ फुगु स्थिति मदुनि । नेपाःया आम जनताया आधारभूत अधिकारया स्थापना जूगु मदुनि । स्वास्थ्य, शिक्षा, सांस्कृतिक, भाषिक, मानवअधिकारया अधिकार अझं प्राप्त जूगु मदुनि । उकिं मेगु आन्दोलन अवश्यरुपं जुइतिनि धयागु विश्वास थ्व ख्यलय् सनााच्वंपिं अधिकारकर्मी व परिवर्तनकारीपिनिगु दनि । जनआन्दोलनं प्राप्त जूगु अधिकार संस्थागत यायेगु नामय् सत्ता साझेदारीतय्सं याःगु सहमति मात्र इमिगु स्वार्थपूर्तिया निमित्त वा राजनीतिक स्वार्थपूर्तिया निमित्त खः धयागु खँय यकिन जुयावःगु दु । आः छथ्व राजनीतिक पार्टीया नेतात मुलुकय् राजनीतिक अधिकारया निंतिं आन्दोलन आवश्यक मजुल, थुगु हे संविधानपाखें पूर्ण अधिकार प्राप्त जुइधुंकल, आः मुलुकयात आर्थिक क्रान्तिया लँपुइ न्ह्याकेमाः धकाः नैतिकताया भाषण बीपिनिगु ल्याः नं म्हो मदु । आः हे नं मुलुकय् सत्तारुद्ध राजनीतिक शक्ति दुई तिहाइया बहुमतय् थ्यनाच्वंगु दु । उकिं थुगु सरकारं देय्या फुक्क जाति, जनजातितय्गु आधारभूत आवश्यकता पूवंकेया निंतिं हरेककथंया पूर्वाधार तयार निर्माण यायेफइगु स्थिति दु । तर मुलुकया नेतात आम जनतायात अधिकार सम्पन्न यायेगु स्वयां थःपिनिगु निजि सेवा सुविधा व राज्यया धुकू खाली यायेगु, ऐश आरामका साथ सत्ताया सवाः कायेगु पाखे हे जक न्ह्यानाच्वंगु अनुभव आम जनतां यानावयाच्वंगु दु । भाषा, जाति, शिक्षा, संस्कृतिया अधिकार प्राप्तीया निंतिं हाकनं मेगु आन्दोलनया आवश्यकता अधिकारकर्मी व परिवर्तनकारी शक्तितय्सं यानाच्वंगु दु । राज्यपाखें जुयाच्वंगु विभेद व राज्यं पूवंकेमाःगु न्यूनतम मागतकं पूवंकेगु खँय् सत्तासीन राजनीतिक पार्टीत गंभीर जुयाच्वंगु मदु । आम जनताया न्हियान्हिथंया जीवनयापन थिके जुयाच्वंगु बेसाः भाःया कारण ंअति कष्टकर जुयाच्वंगु दु । मुलुकय् शान्ति सुरक्षाया गंभीर अभाव खनेदयाच्वंगु दु । सरदर न्हिं निम्हया ल्याखं बलात्कार, हत्या, हिंसाया गतिविधि जुयाच्वंगु दु । सरकारी सयन्त्रं दोषितय्त ज्वनाः कानूनया चाकःदुने हये फयाच्वंगु मदु । थज्याःगु अभावया दुने जनता न्हियान्हिथं थःपिंत असुरक्षित तायेका च्वंगु दु ।थज्यागु परिवेशय् क्वचाःगु स्वक्वःगु संविधान दिवसं गज्याःगु सन्देश न्ह्यब्वइ, अनुमान याये थाकु मजू । मुलुकय् गुगु अधिकार प्राप्तीया निंतिं आन्दोलन जुल, उकिया उपलब्धि जुइ फयामच्वंगु इलय् आः हाकनं मेगु सशक्त आन्दोलन छाय् मजुइ धयागु न्ह्यसःया लिसः मदु । मात्र ईयात जक पियाच्वंगु अनुभव जुइ ।  "
https://nepalbhasatimes.com/11598,बिचाः,११३८ गुँलागा सप्तमी,इतिहासं लुकु बिना वनेत्यंगु दु– नेवाः जाति,"मानवजातिया इतिहासय् ‘असिरियन’ धइगु छगू जाति दु । असिरियनतय् सभ्यता ७,००० दँ पुलां । थुपिं इराक देसयापिं खः । थीथी देशं याःगु छगू धुंकाः मेगु हमला अले शोषण, उत्पीडन व दमनया कारणं असिरियनत थःगु देसं विस्थापित जुल, छ्यालबिछ्याल जुल । ७,००० दँया पुलांगु सभ्यता दुपिं असिरियनत इतिहासं तना वनेत्यंगु दु, अस्तित्व लोप जुइत्यंगु दु ।                                                         जलय् च्वंम्ह मानव अधिकारवादी विद्वान कृष्णगोपाल भायोजुं अष्ट्रेलियाय् शरणार्थीया जीवन हनाच्वंपिं आदिवासी असिरियनत खंबलय्, उमिगु इतिहास अध्ययन याना दीबलय् वय्कलं उमिगु ख्वालय् आदिवासी नेवाःतय् ख्वाः लुइकादिल । वय्कःया नुगः ख्वल । झीसं आदिवासी नेवाःतय् अवस्था छकः दुवाला स्वये । नेपाःगाः आदिवासी नेवाःतय् आदिभूमि खः । आदिवासी नेवाःतय्सं थःगु हिचःति हायेकाः थ्व थाय्यात स्वर्ग थें बांलाका तःगु खः । अमेरिका देय् जंगल तिनिबलय् थःगु भूउपयोग नीतियात ध्यानय् तयाः, वैज्ञानिक भवन निर्माण प्रविधि छ्यलाः दयेकातःगु, कला–कौशलं जाःगु नगर व उपनगरया कारणं थन दयेकातःगु भव्य देगः, लाय्कू, बहाःबहीया कारणं हलिमय् बय्बय् जुइधुंकूगु समृद्ध देय् खः – नेपाल मण्डल । पृथ्वीनारायण शाह गोर्खाया जुजु खः । किपूमि जनतां जिवनदान बियाः म्वाकातःम्ह युद्धबन्दी खः । लिपा व हे बहादुर किपूमि जनताया न्हाय्, न्हाय्पं व म्हुतुसि ध्यनाः युद्ध अपराधी, अत्याचारी जुजु जुल । थनिं निसः व न्यय्दँ न्ह्यः (वि.सं. १८२५) पृथ्वीनारायण शाहं झीगु देय् नेपालमण्डल थःगु नियन्त्रणय् काल । पृथ्वीनारायण शाहं जातिवादी, उपनिवेशवादी शासन न्ह्याकल । नेपालमण्डल पृथ्वीनारायण शाहया उपनिवेश जुल । उबलेनिसें नेपाःगाःया आदिवासी नेवाःत शोषण, उत्पीडन व दमनया जिन्दगी म्वायेत बाध्य जुल । छकः नेकपाया अध्यक्ष प्रधानमन्त्री खड्गप्रसाद ओली चन्द्रागिरि गुँच्वकाय् चाःहिउवंगु जुयाच्वन । वय्कलं धयादिल थन गुँच्वकाय् ग्वाय् नीकाः शाननक्सां च्वनाच्वंम्ह श्री ५ पृथ्वीनारायण शाहया सालिक छगू तयेमाः । प्रधानमन्त्री केपी ओली जातिवादी, उपनिवेशवादी, पृथ्वीनारायण शाहया झ्वाता तयेमाः धका छाय् धयादिल ? पृथ्वीनारायण शाहया उत्तराधिकारी खः धकाः क्यनेत जुइमाः । निसः व न्ययदँ न्ह्यः शुरु जूगु निरंकुश जातिवादी, उपनिवेशवादी शासन, वि.सं २०४६ सालं बहुदल वसेंलि क्वचाइ ला धकाः झी आदिवासी नेवाःतय्सं आश यानागु खः । वहे आशं झी नेवाःतय्सं त्याग, तपस्या व वलिदान यानागु खः । झी नेवाःतय्सं कांग्रेसयात बल्लाका, एमालेयात बल्लाका, माओवादीयात बल्लाका । उपिं सकलें बल्लात, सत्ताय् थ्यन । जातिवादी, नश्लवादी, उपनिवेशवादी शासनया कारणं आदिवासी नेवाःतय्सं जिन्दगीया अन्तिम सासः ल्हायेत बाध्य जुयाच्वंगु दु । असिरियनत थें हे इतिहासं लुकुबिना वनेत्यंगु दु–आदिवासी नेवाः जाति । राजनैतिक दलतय्सं झी आदिवासी नेवाःतय्त शोषण, उत्पीडन व दमनपाखें मुक्त यायेत स्वयेगु पलेसा जातिवादी, उपनिवेशवादी शासनयात निरन्तरता बिल । खस ब्राम्हणवादी नेतात नेवाःतय् न्हि काइपिं मखु न्हाय् ध्यनीपिं खः, थ्व खँ वाःचायेके मफु । नेवाः मुक्ति कायेगु पलेसा राजनैतिक दलया च्यः जुयाः म्वायेगुली गौरव तायेकीपिं जुल । आदिवासी नेवाःतय् दुर्दशा खः थ्व । थौं स्वनिगःया अल्याख ख्यः पुखू अतिक्रमण जुयाः म्हासे जुयावन । ल्वहंहिति, लुँहिति, बुंगाः, तुं, सुनावन । वाउँगु बुँत प्लटिङ्ग जुल । पञ्चायती सरकारं तकं संरक्षण यानातःगु वाउँगु दोल क्षेत्र तक नं बहुदल वयेधुंकाः संहार याना छ्वल । अब्यवस्थित बस्ति विकासं यानाः स्वनिगः कुरुप जुल । आः ब्यवस्थित शहरी विकासया नामय् सरकारं बाह्य चक्रपथ व स्वंगू न्हूगु शहर दयेकेगु ज्या न्ह्याकाच्वंगु दु । स्वनिगः छगुलिं कंक्रिटया जंगल व मनूया मनुखं जायेकेत्यंगु दु । थनया विश्व सम्पदा खितुंगाः थहुँ यानाच्वंगु दु । हराभरा, स्वच्छ, सुरक्षित, साँस्कृतिक नगर मखु महाअस्तव्यस्त, कोलाहलपूर्ण प्रदुषित, फोहोरी नगर यायेत्यंगु दु । छाय् ? स्वनिगः धयागु विश्व सम्पदां जायाच्वंगु, किराँतकालीन, लिच्छवीकालीन, मल्लकालीन, साँस्कृतिक सम्पदा व बस्तिं जायाच्वंगु पुरातात्विक महत्व दुगु थाय् खः । थुकिया संरक्षण यायेगु भाला सरकारया खः । तर मयाः । छाय् ? झीगु स्वनिगः साँस्कृतिक नगर खः , पयर्टकीय नगर खः । थन जुयाच्वंगु अब्यवस्थित बस्ती विकास तुरुन्त दिकेमाःगु खः । ब्यवस्थित शहरया विकास याये न्ह्यः भूउपयोग नीति तुरुन्त लागू यानाः कृषियोग्य भूमिया संरक्षण यायेमाःगु खः । स्वनिगलय् शहर विकास यायेबलय् ४० प्रतिशत चकं थाय् ल्यंका तयेगु सरकारी योजना कथंसांं ज्या यायेमाःगु खः । सरकारं थःगु भाला पूवंकाच्वंगु मदु । छाय् ? अब्यवस्थित वा ब्यवस्थित शहरी विकास न्ह्यागु हे जूसां आदिवासी नेवाःतय्त भूमिं विस्थापित याइ । जातिवादी सरकारया छगू महत्वपूर्ण योजना धइगु न्ह्याथे यानाः जूसां आदिवासी नेवाःतय्त भूमिं विस्थापित यानाः, पिनेयापिं मनूत दुकाये फक्व दुकयाः स्वनिगःया नेवाःतय्त अल्पमतय् लाकेगु खः । थ्व स्वनिगलय् आदिवासी नेवाःतय् ल्याः लाक्क ६÷७ लाख जक दु । पिनें वयाच्वंपिनिगु ल्याः ५०÷६० लाख थ्यनेधुंकल । आः बाह्य चक्रपथ दयेकाः ७२ हजार रोपनी भूमिं नेवाःतय्त विस्थापित यानाः २०÷२५ लाख पिनेयापिं मनू स्वनिगलय् दुकायेगु केपी ओलीया योजना खः । अथेहे स्वंगू न्हूगु शहर दयेकाः १ लाख ३० हजार रोपनी भूमिं नेवाःतय्त विस्थापित यानाः मेगु थप २०÷२५ लाख पिनेयापिं मनूत दुकायेगु योजना खः । आदिवासी नेवाःतय्त पूवंक हे आदिभूमिपाखें विस्थापित यानाः अति अल्पमतय् लाकेगु केपी ओलीया योजना खः । पिनें यक्व मनू दुहां वःबलय् ‘कोर सिटि’ दुने वडाया जनसंख्या म्हो खनेदत । थ्व वंगु चुनावबलय् कोर सिटि दुने जनसंख्या म्हो जुल धकाः निगू, स्वंगू वडा ल्वाकछ्यानाः छगू याना बिल । महानगरय् त्याना वनीपिं नेवाः वडा अध्यक्षया ल्याः पाः जुल । कोर सिटिया वडा नापं पिनेया लागा ल्वाकछ्याना तःगु थासय् नेवाः मखु, गैर नेवाः वडा अध्यक्ष त्यानावल । थुकथं महानगर, नगर दक्वभनं नेवाः वडा अध्यक्षपिनि ल्याः पाः जुल । थुकथं स्थानीय राज्यसत्ताय् नं नेवाःतय् उपस्थिति कमजोर जुल । आः वइगु मेगु चुनावय् नेवाःतय् स्थिति झन कमजोर जुइ तिनि । नेवाःतय्त राजनीतिक पार्टीया नेतृत्व तँपाखें विस्थापित यात, प्रशासनं विस्थापित यात, लजगालं विस्थापित यात, भाषां विस्थापित यात, आः स्थानीय राज्य सत्तां नं पूवंक हे विस्थापित यायेत्यंगु दु । नेवाःत दक्व थासं विस्थापित जूगुया हुनिं आदिवासी नेवाःतय्गु आर्थिक अवस्था झन झन कमजोर जुया वनाच्वंगु दु । भुखाय् ब्वयाः स्यनाच्वंगु छेँ तक नं दने मफुनि । जःलाखःला नेवाःत नं छेँ–बुँ न्याये फुपिं मदया वनेधुंकल । बाध्य जुयाः खय् ब्रम्हूत व मारवाडीतय्त मियाः विस्थापित जुया वनाच्वंगु घटना नं यक्व दु । आदिवासी नेवाः जाति थ्व स्वनिगलं हे विस्थापित जुइत्यंगु दु, नेवाः जातिया अस्तित्व लोप जुइत्यंगु दु । केपी ओलीं आदिवासी नेवाः जातिया अस्तित्व न्हंकेत छाय् स्वल ? जातिवादी, उपनिवेशवादी, पृथ्वीनारायण शाहया उत्तराधिकारी जूगुलिं खयेमाः । आदिवासी नेवाः जाति न्हंकेत स्वयाच्वंम्ह केपी ओलीयात जातिवादी, नश्लवादी, उपनिवेसवादी मधाःसा छु धायेगु ? जातिवादी, नश्लवादी, उपनिवेशवादी शासनया कारणं आदिवासी नेवाःतय्सं जिन्दगीया अन्तिम सासः ल्हायेत बाध्य जुयाच्वंगु दु । असिरियनत थें हे इतिहासं लुकुबिना वनेत्यंगु दु–आदिवासी नेवाः जाति । इतिहासं न्यनाच्वंगु दु जातिवादी, नश्लवादी, उपनिवेशवादी शासकतय् न्ह्यःने आत्मसमर्पण मखु आदिवासी नेवाः पहिचानया लागिं, नेवाः स्वायत्त राज्यया लागिं संघर्ष यायेत तयार जूपिं सुं स्वाभिमानी आदिवासी नेवाः नेता ल्यं दनि ला ?"
https://nepalbhasatimes.com/12401,बिचाः,११३८ ञलाथ्व चतुर्दशी,सिरियाया गृहयुद्ध अझ भयानक जुइफु,"चमेली क्रान्तिया नामं सन् २०११ सालपाखे जूगु जनआन्दोलनं उत्तरी अफ्रिकाया यक्व देय् प्रभावित जुल । इजिप्ट व ट्युनिसियाया शासकतय्त आन्दोलन मार्फत सत्तां चीकेत सफल जुल । मेमेगु देशय् धाःसा जनआन्दोलनपाखें सत्तां चीकेत थाकुल । अथे धयागु लिबिया, सिरिया, अल्जेरिया, यमन, मोरक्को व इरानय् तानाशाह शासन विरुद्ध आन्दोलन याःसां असफल जुल ।                                                         वास्तवय् अप्वः अफ्रिकी देशय् अमेरिका व पश्चिमी राष्ट्रया भक्त जुयाः तानाशाह जुयाच्वंगु खः । तानाशाह शासकतय्सं जनतायात दुःख, कष्ट जक बीगु यानाच्वंगुलिं जनता वाक्क दिक्क जुयाच्वंगु खः । तर अचानक ट्युनिसियाय् जूगु छगू घटनां यानाः जनता सतकय् वयेत बाध्य जुल । तर जनताया लागि दुर्भाग्य धायेमाः, छाय्धाःसा जनआन्दोलन मार्फत सत्ता देशभक्त, विवेकी नेतातय्त सत्ताय् छ्वयेत असफल जुल । अझ ला अमेरिका व पश्चिमी राष्ट्रया भक्ति याइपिं शासकत हे सत्ताय् च्वनाच्वंगु खनाः जनता निराश जुइत बाध्य जुल । दसुया लागि इजिप्ट व ट्युनिसियाय् अमेरिकी भक्तत हे सत्ताय् च्वनाच्वंगु दु । अझ धायेमाल धाःसा अमेरिकां हानं थः भक्त शासकतय्त सत्ताय् छ्वयेगु लागि तःधंगु भूमिका म्हिताच्वंगु दु । लिबियाया शासक कर्णेल गद्दाफियात पतन यायेगु लागि विपक्षी नेता व कार्यकर्तातय्त हतियार व डलरया वर्षा यानाः गद्दाफिया पतन यानाबिल । सिरियाया शासक बसर अल असदयात नं पतनया लागि सन् २०१२ पाखे अमेरिकाया राष्ट्रपति ओबामां सीआइए (अमेरिकी जासुसी संस्था)यात अप्रेशनया लागि स्वीकृति बिल । लिबियाय् थें सिरियाय् नं अमेरिकी भक्त शासक सत्ताय् छ्वयेगु लागि विद्रोही समूहतय्त अमेरिकां माक्व हतियार व डलरया वर्षा यानाच्वंगु दु । थ्व हे कारणं सिरियाय् विद्रोही सेना व सरकारी सेनाया दथुइ तच्वःगु संघर्ष जुयाच्वंगु दु । जनतां शान्त व आनन्दपूर्वक जीवन हनाच्वंगु अति सुन्दर सिरियाय् जब अमेरिकां कुदृष्टि तल, देश व जनता बर्बाद जुयावन । अझ नं गुलि गृहयुद्ध चर्के जुयाच्वनीगु खः धाये मफुनि । मेगु भासं धायेगु खःसा गृहयुद्धया कारणं यानाः सिरियाय् यक्व धनजनया नाश जुइधुंकल, अझ गृह युद्धया अन्त जुइगु छुं हे लक्षण खने मदुनि । सिरियाया जनतां थःगु ज्यान बचे यायेगु लागि धमाधम विदेशय् पलायत जुया वनाच्वंगु दु । यदि गृहयुद्ध अन्त मजुल धाःसा छुं दँ लिपा जनता फुक्क धइथें विस्थापित जुइ, खाली देशय् विद्रोही सेना व सरकारी सेना जक ल्यनाच्वनी धयागु अनुमान याना हयेधुंकूगु दु । जनतां शान्त व आनन्दपूर्वक जीवन हनाच्वंगु अति सुन्दर सिरियाय् जब अमेरिकां कुदृष्टि तल, देश व जनता बर्बाद जुयावन । अझ नं गुलि गृहयुद्ध चर्के जुयाच्वनीगु खः धाये मफुनि । सिरियाया राजनीतिक घटनाक्रम उल्लेख याये न्ह्यः छुं भचा सिरियाया इतिहास बारे उल्लेख याये । सिरियाया जःलाखःला देय् उत्तरय् टर्की, दक्षिणय् जोर्डन व प्यालेस्टाइन खःसा पूर्वय् इराक लानाच्वंगु दु । पश्चिमय् जक भूमध्य सागर लानाच्वंगु दु । सिरिया न्हापांनिसें मुस्मां, इशाइ, कूर्द व यहुदीत नापनापं अल्पसंख्यक जातित बसोबास याना वयाच्वंगु देश खः । जब अट्टोमन राज्य कमजोर जुया वन, सिरियाय् च्वनाच्वंगु थःगु सेनायात थःगु देशय् लित यंकल । हानं सिरियायात फ्रान्सं अधिनय् तयाः थःगु इशाराय् प्याखं हुइकाच्वन । लिपा हानं शक्तिशाली बेलायतं थःगु साम्राज्य बढे यायेगु झ्वलय् सिरियाया राजनीतिइ हस्तक्षेप याना हल, फ्रान्स व बेलायत दथुइ मतभेद जुल । व इलय् फ्रान्स बाध्य जुयाः सिरियाया भूमिं थःगु सेना लित यंकेत बाध्य जुल । सन् १९४५ पाखे सिरिया पूर्ण रुपं स्वतन्त्र जुल । सिरिया स्वतन्त्र जूसां प्रजातन्त्रया अनुभूति धाःसा जनतां यायेखंगु मदु । अथे धयागु गबलें सेना न्ह्यःने बढे जुया च्वनसा गबलें कट्टरपन्थी मुस्मां शक्ति न्ह्यःने न्ह्याः वयाच्वन । यदि सिरियायात रुसं साथ बिया मच्वंगु जूसा अमेरिकां गथे लिबियाय् कर्णेल गद्दाफिया अन्त यात, अथेहे सिरियाया राष्ट्रपति असादयात नं अन्त यानाः थः कतांमरि शासकयात सत्ताय् बिराजमान याकेधुंकूगु जुइ । अमेरिकाया नीति हे थःगु इशाराय् प्याखं हुलीपिं शासकयात सत्ता लःल्हानाः उगु देशय् न्ह्याबलें अराजकता न्यंकाच्वनेगु खः । अमेरिकां थथे याइगु कारण निगू दु । छखे उगु देशया प्राकृतिक श्रोत, सम्पत्ति लुटे यायेगु खःसा मेगु थःगु देशया हतियार मीगु खः । अमेरिकाया थज्याःगु कुनीति खनाः विश्वया जनतां जक मखु स्वयम् थःगु हे देय्या जनतां तक नं असन्तोष अथवा विरोध यायेगु सुरु याना हयाच्वंगु दु । अमेरिकाया पूँजीपतितय्सं बाहेक सारा जनतां धायेगु यानाच्वंगु दु कि सार्वभौम स्वतन्त्र राष्ट्र अफगानिस्तान, इराक, लिवियायात आक्रमण यानाः खालि तःधंपिं पुँजीपतितय्त जक फाइदा जुयाच्वंगु दु, जनतायात न्ह्याबलें तनाव जुयाच्वंगु दु । शान्तपूर्वक जीवन बिते यानाच्वंपिं युरोप व अमेरिकाया जनताया निद हराम जुयाच्वंगु दु । छाय्धाःसां लिविया, सिरिया, सुडान, ट्युनिसिया, अफगानिस्तान, सोमालियाया जनता अमेरिका व युरोपय् शरणार्थीया रुपय् दुहां वयाच्वंगु दु । कट्टर मुस्मांतय्गु रणनीतियात नं परिवर्तन याना हयाच्वंगु दु । अथे धयागु युरोप व अमेरिकाया समाजयात हायल कायल यायेगु लागिं आतंक मचे याका च्वनेगु नीति खः । न्हापा आनन्दं च्वनाच्वंपिं युरोप व अमेरिकाया जनता थौंकन्हय् उकुसमुकुस जुयाच्वंगु दु । कारण अमेरिकाया आतंककारी नीति खः । थौंकन्हय् अमेरिका व इजरायलं राष्ट्र संघया कानुनयात उल्लंघन यानाः सिरियाय् आक्रमण यानाच्वंगु दु । सिरियाया गृहयुद्धय् प्रत्यक्ष व अप्रत्यक्ष रुपं अमेरिका, इजरायल, रुस, इरान व टर्कि दुथ्यानाच्वंगु दु । शक्तिशाली राष्ट्रतय्सं प्रत्यक्ष वा अप्रत्यक्ष रुपं युद्धय् ब्वति कयाच्वंगुलिं यानाः सिरियाया गृहयुद्ध गुगु मोडय् थ्यनी धयागु धाये फयाच्वंगु मदुनि । अमेरिकां थःगु इशाराय् प्याखं हुलीम्हेसित सत्ताय् हयेगु निंतिं, इजरायलं थःगु देय् सुरक्षित यायेगु निंतिं, रुसं सिरियायात प्रभावय् लाकाः इरान सिरिया जुयाः भूमध्यसागर तक ग्याँस व चिकंया पाइप लाइन स्वानाः व्यापार यायेगु निंतिं, इरान शिया मुस्मांतय् बाहुल्य दुगु सरकार गठन यानाः धार्मिक राज्य स्थापना यायेगु निंतिं व टर्किं कुर्द लडाकुतय् शक्ति म्हो यायेगु निंतिं सिरियाय् ल्वानाच्वंगु दु ।  "
https://nepalbhasatimes.com/11652,बिचाः,११३८ गुँलागा अष्टमी,आः नं पञ्चायती व्यवस्थाया हे अनुशरण,"मांभासं शिक्षा                                                          पञ्चायती व्यवस्थाया जगजगी जुयाच्वंगु ई । राजनीतिक पार्टीत प्रतिबन्धित । फुक्क थासय् पञ्चायती व्यवस्थाया राज । जनतायात जागृत याइगु निगू सशक्त माध्य संचार व शिक्षा तकं जुजुया उजं कथं न्ह्याइगु । खय् भाय् बाहेक मेगु भाय्यात ‘अर्राष्ट्रिय’ धकाः प्रचार यायेगु सरकारया स्वभाव । रेडियो नेपालं बियावयाच्वंगु नेपालभाषायात तकं लिकायेधुंकूगु ई । ल्यं दुगु छगू सशक्त माध्यम शिक्षा हे जक । उकी नं पञ्च शासकतय् बेक्वःगु मिखा । अन्ततः वि.स. २०२८ वैशाष ५ गते तत्कालीन जुजु महेन्द्रं राष्ट्रिय शिक्षा पद्धति योजना जारी यानाः न्हूगु शिक्षा योजना न्ह्यःने हल । २०२८ सालय् लागू जूगु शिक्षा योजनाया उद्देश्यत मध्ये छगू योजना खस भाययात शिक्षाय् अनिवार्य यायेगु । भाषिक रुपं विविधता दुगु देय्या हरेक थासय् शिक्षा बीगु माध्यम केवल खँय्् भाय् जक । उगु शिक्षा योजना कथं प्राथमिक शिक्षा व माध्यमिक शिक्षा तक ब्वंकेगु माध्यम भाय् खस नेपाली भाय् जुइगु व थ्व स्वयां बिस्कं व्यवस्था यायेमाःसा श्री ५या सरकारया पूर्व स्वीकृति कायेमाः धकाः व्यवस्था यानाबिल । अले नेपाः दुने दुगु थीथी मां भाय् ब्वनेगु व्यवस्थायात धाःसा मेमेगु अन्तर्राष्ट्रिय भाय् नापं इच्छाधीन विषय धकाः केवल ऐच्छिक विषय कथं जक मान्यता बिल ।योजना निर्माण याइपिं मनूतय्सं सुझाव बिल – थीथी मांभाय् पाखें शिक्षा बीगु ज्या जूसा देय्या सामाजिक सद्भावय् लिच्वः लाइ । उकिं खस नेपाली भाय्यात जक शिक्षाया माध्यम भाय् दयेकेमाः, थुकीं राष्ट्रिय एकतायात क्वातुकेगु ज्या याइ । संसदय् नकतिनि दर्ता जूगु न्हूगु शिक्षा विधेयकं विकासया निंतिं तसकं आवश्यक मांभासं ब्वनेदइगु अधिकारयात वञ्चित यानाच्वंगु दु । विडम्बना ! थौं संघीय लोकतान्त्रिक सरकारं नं वहे पञ्चायती सरकारया शिक्षा नीतियात अनुशरण यानाच्वन । सुझावया पिने खनेदुगु मूलभूत खँ सामाजिक सद्भावयात मस्यंकुसे राष्ट्रिय एकतायात क्वाःतुकेगु । तर उकीया मू उद्देश्य खस नेपाली भाय् बाहेकया भाय्यात दमन यायेगु, थीथी जाति–जनजातितय्त क्वत्यलेगु जुल ।महाकवि सिद्धिदास महाजुं धयादीगु महावाणी – भाषा म्वाःसा जाति म्वाइ । सायद पञ्चायती व्यवस्थां थुकीयात बांलाक थूगु जुइ । उकिं सामाजिक सद्भाव व राष्ट्रिय एकताया त्वह तयाः थीथी जातियात पतनया लँपुइ यंकेगु पलाः कथं शिक्षाय् खस नेपाली भाय्यात जक प्राथमिकता बिल । पञ्चायती व्यवस्थां नालाकयाच्वंगु ‘छगू भाषा, छगू देश’या सिद्धान्त कथं थीथी जातितय्त प्रहार यायेगु कथं शिक्षाय् नं छगू भाय् जक लागू यात । फलस्वरुपः थीथी मांभाय् छ्यलीपिनिगु ल्याः बुलहुं म्हो जुयावन । नेपालभाषा ल्हाइपिं नेवाःतय् जनसंख्या थुगु ल्याःचा स्वयां बिस्कं मजू । भाय् न्ववाइपिं झन् झन् म्हो जुयावन । थ्व छगू यचुगु दसु खः की शिक्षाय् मांभाय्या पहुँच मदयेवं उगु जाति दुने मांभाय् ल्हाइपिनि ल्याः म्हो जुइगु ।पञ्चायती व्यवस्थां शिक्षाया माध्यम भाय् खस नेपाली धकाः लागू याःगु ४७ दँ पुलेधुंकल । थ्व ईया दुने तःगू राजनीतिक व्यवस्थात वल । आः संघीय लोकतान्त्रिक गणतन्त्र दुगु देय् जुइधुंकल । संविधान निर्माणकर्तातय्सं समावेशी संविधान लागू जूगु दावी तकं यानाच्वंगु दु । समावेशी संविधान धकाः दावी यानाच्वंगु मध्ये छगू प्रमुख दल थौं सत्ताय् दु । उगु सत्तारुढ दलं छुं ई न्ह्यः न्हूगु शिक्षा सम्बन्धी विधेयकयात संसदय् दर्ता यात – ‘अनिवार्य तथा निःशुल्क शिक्षाया सम्बन्धय् व्यवस्था यायेत दयेकूगु विधेयक, २०७५’ । दर्ता जूगु विधयेकय् न्ह्यःथनातःगु शिक्षाया माध्यम भाय् खस नेपाली वा अंग्रेजी ।उगु विधेयकया दफा २५य् स्पष्ट च्वयातःगु दु – विद्यालयं बीगु शिक्षाया माध्यम नेपाली भाषा, अंग्रेजी भाषा वा निगुलिं जुइफइगु । दफा २५ कथं माध्यम भाय् खस नेपाली वा अंग्रेजी जुइ । अझ उगु हे विधयेक कथं आः अनिवार्य रुपं खस भाय् कक्षा १२ तक ब्वनेमाःगु व्यवस्था दु । केवल माध्यम भाय् खस नेपाली जक जुइगु मखु की न्हापा कक्षा १० तक जक ब्वनाच्वंगु खस नेपाली भाय् आः अनिवार्य रुपं कक्षा १२ तक ब्वनेमालीगु जूगु दु । अथेहे उगु विधेयकय् मातृभाषा शिक्षा सम्बन्धी प्रावधान मदुगु मखु । तर दफा २७यात स्वयेगु खःसा सरकारं मातृभाषायात अनिवार्य यानातःगु मदु । सुयां इच्छा दुसा अज्याःगु विद्यालयं ब्वंकेगु व्यवस्था दइ धकाः जक धयातःगु जुल । दफा २७ – नेपालय् बसोबास याइपिं प्रत्येक नेपाली समुदायया नागरिकयात थःगु मातृभासं आधारभूत तह वा माध्यमिक तह तकया शिक्षा प्राप्त यायेगु अधिकार दइ ।दफा २७ कथं मातृभासं शिक्षा प्राप्त यायेदइगु अधिकार दइ धाःसां सरकारं थुकीयात अनिवार्य व्यवस्था कथं नालाकाःगु मदु । नेपाल सरकार, प्रदेश सरकार व स्थानीय तहं संचालन याःगु वा अनुदान बियातःगु वा सार्वजनिक विद्यालयतय्सं मातृभासं शिक्षा बीफइगु धकाः जक व्यवस्था जूगु जुल । अनिवार्य मजुइवं स्वतः अन ब्वंकीगु माध्यम भाय् दफा २५ कथं खस नेपाली भाय् हे जुइ । थःगु मांभासं ब्वनेगु मस्तय् नैसर्गिक अधिकारयात पञ्चायती शासन सत्तां गुकथं नालाकाल थौं लोकतान्त्रिक सरकारं उकीयात निरन्तरता बीगु ज्या जक यात । प्रत्येक मचां थःगु मांभाय् पाखें शिक्षा कायेगु अधिकारयात अनिवार्य मयायेकं भाय्या संरक्षण जुइमखु । गथे न्हापा खस नेपाली भाय्यात न्हापांगु दर्जाया भाय् व मेमेगु मांभाय्त निगूगु दर्जाया भाय् कथं नाला कयाच्वंगु खः आः नं थ्व शिक्षा विधेयकं थ्वहे खँयात पुष्टि याइ । समावेशी, अग्रगामी व उत्कृष्ट धयातःगु संविधानं शिक्षाया मांभाय्यात हानं विभेद यायेत प्रोत्साहन यायेगु ज्या यानाच्वंगु जुल । शिक्षा धइगु अज्याःगु माध्यम खः, गुगु देय्या विकास नाप प्रत्यक्ष स्वापू दइ । जब तक देय्या जनता पूर्ण साक्षर जुइगु अवसर दइमखु देय् विकासया सम्भावना नं म्हो जुइ । नेपाः थज्याःगु बहुभाषिक देशय् गबलय् तक मां भासं शिक्षा बीगु ज्यायात अनिवार्य याइमखु अबलय् तक देशय् फुक्क मनूत साक्षर जुइगु ज्यापाखें तापानाच्वनी, विकासया अवसरपाखें तापानाच्वनी । थ्वहे विषययात कयाः युनेस्कोया पुलाम्ह डाइरेक्टर जेनरल इरिना बाकोभां धयादीगु छगू धापु सान्र्दभिक जू – ‘विकासया प्रभावकारी आधारत धइगु अत्मविश्वास व ज्ञान खः । गुकीया निंतिं मांभासं शिक्षा व सूचना अत्यन्त आवश्यक जू ।’ संसदय् नकतिनि दर्ता जूगु न्हूगु शिक्षा विधेयकं विकासया निंतिं तसकं आवश्यक मांभासं ब्वनेदइगु अधिकारयात वञ्चित यानाच्वंगु दु । विडम्बना ! थौं संघीय लोकतान्त्रिक सरकारं नं वहे पञ्चायती सरकारया शिक्षा नीतियात अनुशरण यानाच्वन ।"
https://nepalbhasatimes.com/11655,बिचाः,११३८ गुँलागा अष्टमी,तःजिगु सैनिक सम्मानं छायेपीबहम्ह पद्मरत्न तुलाधर,"#शान्तरत्न शाक्य                                                          म्हिगः द्यने न्ह्यः मनय् खँ लूगु खः— झी तसकं हनेबहम्ह मानवअधिकारवादी नेता भाजु पद्मरत्न तुलाधरया ज्याजंक्वया लसताय् थितुंथिइक ज्याझ्वःत न्ह्याका हयाच्वंगु दु । निगू ति ज्याझ्वलय् जि थः नं थ्यंकः वना । उगु ज्याझ्वलय् पद्मरत्न तुलाधरजुया बारे नवानादीपिंसं तयादीगु विचाः खँत न्यनेबलय् धाथें नं वय्कः पद्मरत्न धइम्ह मनू मखु ‘द्यः’ खनी धइगु महसुस जुइ । धाथें ला वय्कः छम्ह थ्व देय्या ‘हिरा’ हे खः । ‘रत्न’ खः धकाः न्ह्याम्हेसिगु नं मनय् थथे दनीगु स्वाभाविक हे खः थें ताः ।आः ईलचनय् चान्हसिया स्वताः प्यात । मनय् धौबजि वाल । म्हिगः द्यने न्ह्यः मनय् लूगु खँ च्वयाः ‘नेपालभाषा टाइम्स’ न्हिपौयात बीगु कि ……. ? बीगु । छाय् मबीगु ? बांलाःगु खँ सुनां मनाली ? सकसिनं नाली, स्याबासी बी । च्व ……. च्व ……. मनं धाल । धम्मपदया ‘मनवग्गया’ खँ लुमन— ‘मन हे न्हापालाक्क वनीम्ह खः । सु गुम्हेसिनं भिंगु मन भिंगु खँ ल्हाः वयात किपालु जुयाः सुख लिउलिउ वयाच्वनी ।’धाथें झीसं मेगु छुं बी मफुसां, छुं तःधंगु ज्या याये मफुसां थुगु वैंशय् वय्कःयात ‘सुख’ अनुभव जुइगु छगू ज्या जक याना बी फत धाःसां वय्कः धन्य ! धन्य ! जुइ । वय्कःया मिखां ‘मोति वा’ गाइ । अहो ! सुख, अहो ! सुख । जीवित अवस्थाय् वय्कःयात सुख प्राप्त जुइ । वय्कलं यानादीगु ज्वःमदुगु त्यागया पुजा जुइ । मंगलसुत्तय् धयातःथें ‘पुजा यायेबहपिंत पुज्यायेगु नं मंगल खः !!!’ धाथें मंगलया ज्या खः न्हिं ! जितः मंगललाभी जुइगु खँया ‘हःपाः’ मदिक्क बियाच्वंगुलिं आँट यानाः थन थुलि खँ सकल न्यायह्यःमिपिनिगु न्ह्यःने च्वयेगु घृष्टता यानाच्वना । द्वंबिद्वं दःसा क्षमा न्हिं क्षमा …… ।पर्यटन बोर्डय् जूगु ज्याझ्वलय् (गोष्ठिइ) वय्कःया नेपाःया न्हापांम्ह राष्ट्रपति जुइगु खँयात वय्कलं नालामदी । वय्कलं धयादी, ‘जि छम्ह सामान्यम्ह मनू जुयाच्वने यः, राष्ट्रपति जुइ मयः ।’ गुलि महान विचाः वय्कःया । वीर पुरुष सर्वमान्य नेता गणेशमान सिंहजुं नेपाःया न्हापांम्ह नेवाः प्रधानमन्त्री जुइगु अवसरयात त्याग यानादिल । वय्कलं धयादी, ‘जि छम्ह सामान्यम्ह मनू जुयाच्वने यः, राष्ट्रपति जुइ मयः ।’ गुलि महान विचाः वय्कःया । वीर पुरुष सर्वमान्य नेता गणेशमान सिंहजुं नेपाःया न्हापांम्ह नेवाः प्रधानमन्त्री जुइगु अवसरयात त्याग यानादिल । थ्व चीधंगु खँ मखु । थ्व चीधंगु खँ मखु । थ्व ‘नेवाः नुगः’ या जाज्वल्यमान थीगु त्याग खः । गुगु त्याग धाथें थ्व देय्या नेवाः भुवाःतय्सं जक याये फइ, मेपिंसं याये फइमखु । अज्याःम्ह त्यागिम्ह महापुरुषयात तुति त्वःधूगु मेचय् फ्यतुकाः वय्कःया तुति हे लंगडा यानाबिल । थ्व देय्यात सतिं सराः बियातःगु देय् धकाः धाइ । तर थ्व खँ पत्याः यायेबहगु खँ मखु । थ्व खँ धूर्ततय्गु झंगः लानाः नयेगु दाउ जक खः । बेइमानतय्गु जालं भुनातःगु जालि खँ जक खः । झी पद्मरत्न तुलाधरजुं ‘राष्ट्रपति पद’ त्याग यानादिल । छाय् त्याग यानादिल ? थ्व अनुसन्धानया विषय जुइफु । वय्कलं थ्व देय्या शासक व शासित मानसिकतां जर्जरित संरचनायात ध्यानय् तयाः वय्कलं राष्ट्रपतिया पद त्याग यानादीगु खः ला ? वा छुं अनिश्चित भविष्यया कारण खनाः वय्कलं ‘राष्ट्रपति पद’ त्याग यानादीगु खः ? थ्व खँ थन हे दिकाछ्वये । ……. नेपालय् लोकतन्त्र, गणतन्त्र, संघीय समाजवाद उन्मुख शासन व्यवस्था वल । थन छगू नश्लीय मनूतय्गु जक बोलबाला जुल । छम्ह नेवाः मन्त्री जुइत नेवाःतय्गु ‘म्यान्डेट’ मगाः हँ ! धइगु खँ पिहां वल । गज्जब । थ्व झीगु देय् गुगु दिशाय् न्ह्याः वनाच्वन । थ्व छु सुखद् खँ खःला ? छम्ह दलित, छम्ह मुस्मां, छम्ह थारु, छम्ह अपांग मन्त्रीयात थाय् दइगु, छम्ह नेवाःयात मन्त्री पद बीत नेवाःतय्गु म्यान्डेट मगाइगु ? अहो ! थ्व गज्याःगु व्यवस्था वःगु ? थ्व देय्या नेवाःत आदिभूमिपति, थ्व देय्यात सम्पन्न याःपिं, यानातःपिं खः । इमित थ्व देशय् मन्त्री पद छगूया लागी म्यान्डेटया ल्याः स्वयेगु ? उकिया लँपंख्याः थनाः नेवाःतय्त छ्वा वायेगु ? नेवाःतय्त अल्पमतया थामय् चीगु थ्व गनया न्यायोचित खँ खः ? झःझः धाःगु नेवाः गालय् च्वनेगु त्वःता हुँ । थनया वाउँसे वाउँसे च्वंगु बुँइ कंक्रिटया जंगल थनाः थनच्वंपिं आदिवासीतय्त सुकुम्वासी यानाः नयेगु कुटिल चालयात त्वःति । थन निचाः, प्यचाः, झिंनिचाः, झिंखुचाः घःचाःया सवारी साधन न्ह्याकेगु दिकि । जिमिगु बागमति, विष्णुमति लित हिँ ! जिमिगु लुँबुँ, वहबुँ लित हजि । जिपिं थ्व हे बुँइ बालि ज्यानाः सुख शान्तिपूर्वक जीवन यापन यानाच्वने । आः सुयागुं निंतिं ‘छफुति हि’ हायेके मखु जिमिसं । जिपि पूर्खाया गौरवयात म्हालासाला यानाः सुन्दर, शान्त कान्तिपुर महानगरीया महान वासिन्दायात हैसियतं जिपिं म्वानाच्वने । सुयागुं न्ह्यःने वनाः जिमिगु म्यान्डेट ब¥हः तः वने मखु । ब्वः वने मखु । बस् ।थन राष्ट्रिय गानय् संगीत थंम्ह अमर गुरुङयात राष्ट्रिय सैनिक सम्मानं छाय्पी जिउ । थन राष्ट्रकवि माधव घिमिरेयात उच्च नेपाली सैनिक सम्मानं छाय्पीगु ज्या जूगु दु । तर थन सुं नं नेवाःयात थज्याःगु भाग्य छाय् चू मलाइगु ? सर्वमान्य नेता गणेशमान सिंहजुयात मरणोपरान्त जक जूसां छगू तःधंगु सम्मान थ्व देशं छाय् याये मफुत ? तसकं तसकं अजू चायापु । थज्याःगु अजू चायापुगु खँया ल्याःचाः यानाच्वनां साध्य हे मजू । आः न्ह्यःने वयाच्वंगु अवसरयात खुसिइ चुइके मछ्वसे थुकियात पनाः झी सकसिनं अतिकं हनेबहम्ह नेल्सन मण्डेला स्वयां म्हो मजूम्ह त्यागीम्ह लोभचित्त धइगु भ्याः भचा हे मदुम्ह झी सकसिगुं समान हकहित व कल्याणया निंतिं न्ह्याबलें मिखाय् ख्वबि, नुगलय् पीडा लहिनाः थः न्ह्याबलें सामान्य मनू जुयाः म्वानाच्वने धाइम्ह सिद्धार्थया गुणं जाःम्ह व्यक्तित्व, साधु प्रकृतियाम्ह भाजु पद्मरत्न तुलाधर गुम्हेसिया नेवाः सनातन परम्पराकथं ज्याःजंक्व जूवनाच्वंगु दु । वय्कःयात भव्य अतिकं तःजिक नागरिक अभिनन्दन यायेगु तयारी न्ह्यानाच्वंगु दु ।थ्व हे ने.सं. ११३८ यंलाथ्व खस्थि, १५ सेप्टेम्बर २०१८, भदौ ३० गते शनिवाः कुन्हु राष्ट्रिय सभागृहय् वय्कःया अभिनन्दन जुइगु दु । थ्व बय् न्ह्यः वय्कःयात नेपाली सैनिक वृत्तपाखें मानार्थ उच्चतम सैनिक सम्मान प्रदानया ज्या जुइगुलिइ आशावादी दु । थ्व स्वयां न्ह्यः हे वय्कःयात नेपाली सेनापाखें उच्चतम सैनिक सम्मान प्रदान याःगु खँ न्यने दइ ला धकाः तःधंगु विश्वासा व आशा यानाच्वना । हनेबहपिंत, गौरव यायेबहपिंत गौरव यायेगु नं तःधंगु मंगल खः । नेपाःया सपुत भगवान शाक्यमुनि बुद्धं थ्व हे शिक्षा, अर्ति संसारयात बियाबिज्याःगु दु । वसपोलया मूवंगु शिक्षायात संसारं हनाबना तयाः हना वयाच्वंगु दु । नेपाःया छगू अभूतपूर्व अवसर वयाच्वंगु दु — थुगु भूगोलया छम्ह अज्याःम्ह त्यागिम्ह महापुरुषयात सम्मान यायेगु । गुगु अवसरयात तःजिक सम्मान जुइ, जुइ धइगु आशा, भलसा व विश्वास दु । भवतु सब्ब मंगलं ।"
https://nepalbhasatimes.com/11408,बिचाः,११३८ गुँलागा पारू ,झी भ्रष्ट जुजुं वनाच्वन,"पंचायती व्यवस्था लागू जुयाच्वंगु इलय् भ्रष्ट पंचतय्त विरोध यानाः उमिगु तानाशाही व एकलौटी व्यवस्था बिरुद्ध बहुदलवादीत छथाय् लाइगु खः । उगु इलय् गबलें गबलें देसय् प्रजातन्त्रया किचः नं खने दयेकः वःगु खः ।                                                         अथे धइगु २०१७ साल लिपा बहुदलवादीत अन लाः थन लाः मदयाच्वंगु इलय् गोप्य रुपं संगठन यानाच्वंपिं नेपाली कांग्रेस व वामपन्थी शक्तितय्सं यःसां मयःसां पंचायती व्यवस्था विरुद्ध थीथी सः थ्वयेकीगु इलय् पंचायती तानाशाही व्यवस्था दथुं नं पंचायती आम निर्वाचन, बहुदल व निर्दलया छनौट यायेगु मौका जनमत संग्रह थेंज्याःगु अवसरत चूलाःवःगु खः । अबले तप्यंक तानाशाही व्यवस्था वा जुजुया शासन खःसां स्वतन्त्रताया सः थ्वयेके फुसा अधिकार छ्वासुया वःगु रेकर्ड, इतिहास व दस्तावेजत आपालं दु । थौं देसय् बहुदलीय व्यवस्था नाप नापं गणतान्त्रिक शासन पद्धतिया विकास जूगु दु । स्वतन्त्रता मधाक्व चूलाःवःगु दु । तर नयेगु, त्वनेगु, पुनेगु व न्हिया न्हिथंया सुविधाय् धाःसा झन् झन हे कटौती जुजुं वनाच्वंगु दु । तानाशाही व्यवस्थां व्यवस्था तानाशाही जूसां नयेगु त्वनेगु नियमित यानाः जनतायात बजाः भाः सहुलियत दर कायम यायेत ताःलाःगु खः । तर थ्व व्यवस्थाय् स्वतन्त्रताया नामय् बल्लाःपिं, राजनीतिक दलय् आवद्ध जुयाः थःगु हैसियत कायम यायेफुपिं निश्चित मनूतय्सं जक सुख, सुविधा व लूट कायम याये फइगु अजू चायापुगु पद्धति झीथाय् वयाच्वंगु दु । म्हिगः किसान नेता जुयाच्वंपिं पार्टीया दिग्गजतय्त मल्ता व्यापार यात, अप्पा भट्टा तल धकाः उकिं ज्या मयायेत सचेत यानाः कारवाही याःगु खः । तर आः झन अप्वः भट्टा तयाः किसानत स्यायेगु ज्या जुयाच्वंगु दु । म्हिगः चप्पल न्ह्यानाः राजनीति याइपिं मनूत थौं महलय् थ्यनेधुंकूगु दु । झिदँ न्ह्यः तक सिलावरया देमाय् जा नइपिं आः ६ करोडया महलय् च्वनीपिं जूगु दु । नापं जनयुद्धया नामय् झिंन्याद्वः नेपाली जनताया ज्यान वंसां जनयुद्धया छुं हे नां उल्लेख मयासे तयार यानातःगु वर्तमान संविधानय् आधारित व्यवस्थाया सत्ता आरोहण यानाः उपिं नं फयांफछि थःपिंत जुजुया हे हैसियतय् कायम यायेत स्वयाच्वंपिं जक दु । उमिगु सुख, सुविधा व हैसियत थौं छुं नं कथंया दरवारिया, जुजु महाराज व राजकुमारतय् सुविधा स्वयां म्हो मजू । अझ नं उमित सुविधा मगाःनि धयाच्वंगु दु । थःपिनि सुविधा अप्वयेकेत थीथी कथंया कर जक कयाः करं हे जनताया दुगःक्वँय् त्वःथुलीगु स्थिति वयाच्वंगु दु । थुलि च्वन्ह्याःपिं नेतात उलिमछि भ्रष्ट व विलाशी जूवनीगु कल्पना हे मदु । मनूत सुख, सुविधा व सत्ताय् थ्यनेवं झन् झन् भ्रष्ट जुया वनीगु जुयाच्वन धइगु खँ सत्ताय् वंपिं नेतातय्गु जीवन शैली स्वयेगु इलय् स्पष्ट जू । थथे थःगु हैसियत व थःगु इमान्दारिता स्वयां नं उपिं व्यक्तिवादी जुजुं वनाः मेपिंत मनू हे गने मयायेगु प्रवृत्ति उमिके थौं विकास जूवनाच्वंगु दु । थीथी दल, थीथी राजनीतिक शक्ति व विचारधारायात नाला वनेगु व्यवस्था हे जक बहुदलीय व्यवस्था खः । गणतन्त्र व प्रजातन्त्र खः । तर थन ला छगू वा सत्ताय् थ्यंगु पार्टीया मनोपोली कायम जुयाच्वंगु दु । उमिसं प्रतिपक्षी व मेमेगु सदनय् दुगु राजनीतिक दलया खँयात भ्याः भचा हे वास्ता याःगु मदु । सदनय् सहलह हे याके मबीगु कथं विधेयकयात पनेत स्वयाच्वंगु दु । अले विधयेक ह हे हःसां उकियात फेल यायेगु यानाच्वंगु दु । वास्तविक समस्या छखे तयाः समाधान मालेगु पलेसा बलया भरय् दबे यायेगु ज्या तकं जूगु दु । बहुमत किसान दुगु नेपालय् किसान विरोधी ज्या अप्वयाच्वंगु दु । म्हिगः तक बाली काट्ने आन्दोलन, भर्पाइ आन्दोलन व साँधे धपाउने आन्दोलन मार्फत् किसानतय् जग्गा बचे यायेगु जीवनस्तर च्वन्ह्याकेगु धकाः किसान संघर्षया इतिहास कायम यानाच्वंगु पार्टीतय्सं तकं थौं वयाः धमाधम किसानतय्के जग्गा, थ्वकेगु किसानतय्त जग्गापाखें बञ्चित यायेगु वा किसानतय् जग्गाय् ततःधंगु अगः तयाः अप्पा उत्पादन यानाः व्यापार यायेगु ज्याय् हे हौसला प्रदान यानाच्वंगु दु । म्हिगः किसान नेता जुयाच्वंपिं पार्टीया दिग्गजतय्त मल्ता व्यापार यात, अप्पा भट्टा तल धकाः उकिं ज्या मयायेत सचेत यानाः कारवाही याःगु खः । वयात उगु ज्यां त्वःतूगु खः । तर आः ला झन झन अप्वः भट्टात तयाः किसानत स्यायेगु ज्या जुयाच्वंगु दु । थ्व देसय् थः सत्ताय् मवंतले जनताया सेवाया खँ ल्हाइगु अले सत्ताय् जक थ्यनेवं हे किसान मजदुर व जनताया खँ हे मन्यंसे थः यथे ज्या यानाः शासन चले यायेत स्वइपिं यक्व दु । उकी मध्ये बहुदल वयाःलि म्हिगः दल चायेकाच्वंपिं राजनीतिक नेतात स्वयम् थुगु पंक्तिइ थ्यनाच्वंगु दु । थः बाज्यां बुँथु जूगु ल्याखं बुँ किसानतय्त मबिल धकाः संघर्ष यानाः व्यापक जनताया मन त्याकाच्वंपिं मनूत आः थःपिं हे उगु बुँइ भट्टा तयाः नं प्लानिङ यानाः नं किसानतय्त उगु जग्गा जमिनं उठिवास यायेगु ज्याय् सहभागी जुयाच्वंगु स्थिति दु । जग्गाय् गाडी चले यायेत लँ दयेकेत योजनाकार जुयाः मेपिनिगु जग्गा थःपिनिगु गथे यानाः यायेगु धइगु कासाय् तल्लीन जुयाच्वंगु दु । स्वयेबलय् पार्टीया किसान कार्यकर्ता थें च्वंसां उपिं सारा जनताया दथुइ किसानमारा जुयाः खने दयाच्वंगु दु । जानाजान ५० औं दँ न्ह्यवंनिसें ज्या यानाच्वंगु जग्गापाखें हे छुं छुं हे मदयेक जग्गां नां लिकयाः ज्यां लिकया सुकुम्बासी यायेगुली अज्याःपिं हे नेतात न्ह्यःने लानाच्वंगु दु । थथे स्वयेगु इलय् २०२१ सालं वःगु भूमि सुधारं गथे पंचायती व्यवस्था तिके यायेत साथ बिउगु खः । आः नं भूमि कर अप्वयेकाः ज्यापु ज्यामितय् जग्गा थःपिनिगु यानाः थनया छुं तानाशाही जुजुं वनाच्वंपिं प्रजातान्त्रिक व वामपन्थी नेतातय्सं हे आः धमाधम किसानतय्त जग्गां बञ्चित यायेगु ज्या यानाच्वंगु खनेदु । थज्याःगु ज्यायात किसान बिरोधी ज्या मधाःसा छु धायेगु ? म्हिगःया इतिहास स्वयेगु इलय् जग्गा जमीन बचे यायेत किसानतय्त संगठित यानाः प्रहरी प्रशासनया सामना यानाः नं जनताया मन त्याकेत गुलिं किसान संगठनया मनूत सक्रिय जूगु इतिहास दु । थौं मजदुरया नामय् मजदुरतय् शोषण यानाच्वंगु दु । श्रमिकया नामं श्रमिक जनताया दां अपब्यय जुयाच्वंगु दु । छु थ्व भ्रष्ट आचरण मखुला ? अले अज्याःगु राजनीतिक दलतय्सं भ्रष्टाचार विरोधी अभियान चले यायेगु धायेवं जनताया सेवा यानाच्वनागु दु धायेवं जनतां गथे पत्याः याइ ? खँ वा नारा मू खँ मखु, व्यवहार मू खँ खः । म्हिगः जेल नेल च्वनेमाःगु इलय् मेपिं मनूत दुफ्वानाः थौं उगु भट्टा वा व्यापार व्यवसायपाखें सुविधा काये खनीगु इलय् थःपिं हे न्ह्यःने वयेगु परिपाटी गुलित भ्रष्ट परिपाटी खः ?  "
https://nepalbhasatimes.com/11700,बिचाः,११३८ गुँलागा नवमी,भाषिक अधिकारया नितिं मंकाः आन्दोलन,"स्वनिगःया आदिवासी नेवाःतय्सं थःपिनिगु हक अधिकारया निंतिं यानाच्वंगु आन्दोलनयात हे नेवाः आन्दोलन धायेगु याना वयाच्वंगु दु । साहित्यिक ज्याझ्वः याना नेवाःतय्गु सः थ्वयेकेगु निसें थीथी ख्यलं नेवाःतय्गु हक अधिकारया नितिं सः तयेगु व नेवाःतय्त संगठित यायेगु अले मंकाः कथं न्ह्याः वनेगु ज्या नेवाः न्ह्यलुवाःतय्सं याना वयाच्वंगु दु ।                                                         नेवाः भासं च्वये मदुगु राणाकालया इलंनिसें हे नेवाःतय्सं साहित्यया माध्यमं आन्दोलन याःगु खःसा लिपांगु इलय् वयाः रेडियो नेपालपाखें जीवन दबू ज्याझ्वः लिकाःगु, अले नेपालभाषा मंकाः खलः नीस्वनाः न्ह्याकूगु ज्यानिसें नेपाल संवत्या न्हूदँ हनेगु ज्या तकं नेवाःतय्गु आन्दोलन खः । नेवाःतय्सं थःपिनिगु मंकाः म्हसीका अले नेवाःतय्त छप्पँ छधी याना तयेगु ज्या हे भाषाया माध्यमं यानाच्वंगु जुयाः नेवाः भाय् हे प्रमुख विषय खः, अले नेवाः भाय् दत धाःसा जक नेवाःत ल्यनी मखुसा नेवाःत ल्यनी मखु धकाः तायेका ‘भाषा म्वाःसा जाति म्वाइ’ धकाः सः थ्वयेकेगु व व हे भावना कथं थीथी गतिविधि न्ह्याकाः नेवाः आन्दोलन याना वयाच्वंगु खः । ‘भाषा म्वाःसा जाति म्वाइ’ धाइपिं नापनापं ‘जाती म्वाःसा भाषा म्वाइ’ धकाः धाइपिं नेवाःत नं मदुगु मखु । न्ह्यागु हे जूसां नेवाःतय्सं न्ह्याकाच्वंगु आन्दोलन अले थःपिनिगु सः धइगु हे मूल रुपं भाषाया खः, अनं लिपा जक संस्कृतिनिसें समग्र नेवाः सभ्यताया खँ खः । भाषाया आन्दोलन धाये धुनेवं हे नेपालय् नेवाःतय्सं नेतृत्व यानाच्वंगु, अले नेवाःतय्गु हे आन्दोलनया प्रेरणापाखें मेमेगु आदिवासी जनजातितय्सं नं भाषिक नापं जातीय आन्दोलन यायेसःगु खः धकाः सकलसिनं स्वीकार यानाच्वंगु दु । उलि जक मखु नेपाःया आदिवासी जनजातिय्गु आन्दोलनया पुसा धाःसां आन्दोलनया प्रेरणा बिइगु ज्या नेवाःतय्सं हे यानाच्वंगु दु । राज्यं फुक्कं जाती व सुमदाययाके कर कायेगु तर खय् भाय्या निंतिं जक लगानी यायेगु, अले आदिवासी जनजातिया भाषायात धाःसा बेवास्ता यायेगु नापनापं भाषायात न्हंकाः हे छ्वयेगु तकं ज्या यानाच्वन धकाः सः तयाः भाषिक आन्दोलन याना वयाच्वंगु खः । उकिं थ्व इलय् तक भाषिक आन्दोलनया खँ वयेवं नेवाःतय्त त्वःताः सुना नं खँ ल्हाये फइगु अवस्था मदु । नेवाःत थःपिनिगु मातृभाषायात हे प्रमुख विषय तायेकाः सचेत जुयाः हे जुइमाः ं दकलय् न्हापां थःगु भाषां पत्रिका पिकायेगु ज्या तकं नेवाःतय्सं हे याःगु खनेदु । उलि जक मखु आः वयाः थःगु हे मांभासं हे संचालन जुइगु एफएम, मांभासं संचालन जुइगु टेलिभिजननिसें मांभासं हे संचालन जुइगु अनलाईन तकं दकलय् न्हापां नेवाःतय्सं हे सुरु याःगु खनेदु, अले उकियात निरन्तरता बिइगु ज्या यानाच्वंगु दु । नेवाःतय्गु चिचीधंगु ज्याझ्वःनिसें ततःधंगु ज्याझ्वः तकं थःगु मांभाय् नेपालभाषां हे यानाच्वंगु खनेदु, तर मेमेगु आदिवासी जनजातितय्गु स्वल धाःसा खस नेपालीभाषां ज्याझ्वःत याना वयाच्वंगु दु । थुकिं नं नेवाःत भाषाप्रति गुलि सम्वेदनशील दु धकाः स्पष्ट यानाच्वंगु खनेदु ।नेवाःत नापनापं आदिवासी जनजातितय्सं भाषिक अधिकार धकाः भाषिक समानताया सः तयाच्वंगु खः । खय् भाय्यात जक नेपाली भाषा धयाः मेमेगु भाषायात अ–नेपाली भाषा यायेगु ज्या यानाच्वंगुया विरोध यानाच्वंगु खः । राज्यं फुक्कं जाती व सुमदाययाके कर कायेगु तर खय् भाय्या निंतिं जक लगानी यायेगु, अले आदिवासी जनजातिया भाषायात धाःसा बेवास्ता यायेगु नापनापं भाषायात न्हंकाः हे छ्वयेगु तकं ज्या यानाच्वन धकाः सः तयाः भाषिक आन्दोलन याना वयाच्वंगु खः । भाषिक समानता धइगु थःथःपिनिगु भाषां नं ज्या यानाः नये दयेमाः धइगु सः खः । छु जातीयात समाप्त यायेमाः व जातीया भाषायात दक्ले न्हापां समाप्त यायेगु नीति राज्यं ज्वना वनाच्वंगु खँ नेवाः नापं आदिवासी जनजातिय्सं बांलाक हे थू । उकिं हे नेवाःत नापं जनजातितय्सं आः वयाः भाषाया सवालयात गम्भीर रुपं कयाच्वंगु दु । अले भाषिक आन्दोलनयात न्ह्यःने यंकेमाः धकाः धायेगु यानाच्वंगु दु । थौं नेपालय् वःगु राजनीतिक हिउपाःपाखें भाषिक अधिकार नं वल धकाः यक्वसिनं बय्बय् यानाच्वंगु दु । संविधानय् नेपालय् ल्हाइगु फुक्क मातृभाषा धइगु हे राष्ट्रभाषा धकाः परिभाषा यानातःगु दु अले थःगु भाषां शिक्षा बिइगुनिसें ब्वनेगु अधिकार दइ धकाः च्वयातःगु स्वयेबलय् तसकं बांलाः तर उकिया निंतिं राज्यया दायित्व छु खः धकाः धाःसा स्पष्ट यानातःगु मदु । अले प्रदेशय् छगू सिबें अप्वः भाषायात सरकारी कामकाजया भाय्या रुपय् मान्यता बिइफइ धकाः च्वयातःगु दु । उकिया नितिं भाषिक आयोगया सिफारिस माःगु अवस्था खःसा आः आयोग दयेकूगु हे दच्छि फुइधुंकाः तकं आयोगयात पूर्णता बिइगु ज्या याःगु मदुनि । अले व आयोगं सिफारिस याइगु धइगु प्रदेशया निंतिं कामकाजी भाषाया निंतिं जक सिफारिस याइगु खः केन्द्रीय सरकारया नितिं धाःसा मखु । थुगु ल्याखं स्वल धाःसा कन्हय् वनाः नेवाः भाय् धइगु ३ नम्बर प्रदेशया कामकाजि भाषा जक जुइगु अवस्था दुसा अनं च्वय् केन्द्रय् ला जुइफइगु अवस्था हे मदु । केन्द्र अर्थात संघय् नं कामकाजि भाषाया रुपय् मान्यता बिइकेमाःगु खःसा आः संविधान संशोधन मयासें हे मगाः । आःया अवस्थाय् संविधान संशोधन यायेगु खःसा नेपाल कम्युनिष्ट पार्टी अर्थात नेकपायात त्वःताः गुगु नं हालतय् यायेफइगु अवस्था मदु । नेकपाया नेतृत्व भाषा, जाती, पहिचानया अधिकारया सवालय् छु गज्याःगु अवस्थाय् दु धकाः सुयात नं कना च्वनेमाःगु अवस्था मदु । २०६२÷०६३ सालया जनविद्रोह लिपा (निक्वःगु जनआन्दोलन) नेपाःया इतिहासय् आः तकया दुने नेपाःया आदिवासी जनजातितय्गु मागयात कयाः सकल प्रधानमन्त्रीतय्सं ई बियाः म्होतिं नं इमिगु खँ न्यनेगु यानादीगु दुसा आः तकया दुने जनजातितय्त नाप लायेगु नितिं ई हे बियामदीम्ह अर्थात नापलायेगु चाहना तकं यानामदीम्ह वर्तमान प्रधानमन्त्री छम्ह हे जक दु । थुकिं नं कन्हय् वनाः नेपाःया आदिवासी जनजाति, नेवाःतय्गु अधिकार, पहिचानया मुद्दानिसें भाषिक, सांस्कृतिक नापं जातीय समानताया सवालय् छु जुइ धकाः अःपुक अनुमान यायेफइगु अवस्था दु । थ्व इलय् नेपाःया आदिवासी जनजातितय्सं थःपिनिगु भाषिक आन्दोलन नापनापं जातीय अधिकार, सांस्कृतिक अधिकारया सवालय् छप्पँ जुयाः वने मफत धाःसा कन्हय् वनाः अःपुक अधिकार वइ धकाः धाये फइगु अवस्था मदु । उकिं थुगु खँय् गम्भीर जुया न्ह्याः वनेमाः ।  "
https://nepalbhasatimes.com/11740,बिचाः,११३८ गुँलागा दशमी,कर प्रणाली प्रति बुद्धया बिचाः,"# त्रिरत्न मानन्धर “सद्धम्म कोविद”                                                          अनिवार्य रुपं सरकारयात पुले माःगु तर उकिया प्रत्यक्ष लाभ दावी याये मदइगुयात करया परिभाषा कथं कयातःगु दु । कर राज्यया श्रोत खः । राज्यपाखें यायेमाःगु विभिन्न ज्याखँ पूवंकेत कर कायेगु चलन जूगु खः । सामान्यत कर धयागु आर्थिक क्रियाकलापया वापत म्हइगु खः । तर थौंकन्हय् राज्यपाखें विभिन्न नियम दयेकाः आर्थिक क्रियाकलाप नाप सम्बन्ध मदुगु ज्याखँय् नं कर म्हयेगु चलन जुयावःगु दु । आयकर, सम्पत्ति कर, मूल्य अभिवृद्धि कर, घरजग्गा कर धका विविध प्रकारया कर थौंकन्हय् राज्यपाखें म्हयाच्वंगु दु । कर मपुलीपिं मनूत सजायया भागीदारी जुइमालीगु जुयाच्वन । थुकथं करं क्यंकाः म्हइगु हे कर खः । कर कायेगु चलन सभ्यताया शुरुवात निसें दयाच्वंगु खँ भगवान बुद्धं अग्गञ्ञ सुत्रय् कनाबिज्याःगु दु । २६०० वर्ष न्ह्यः बुद्ध जन्म जुयाबिज्याःगु ई स्वयां न्ह्यवः हे कर कायेगु चलन दयेधुंकूगु खँ पालि साहित्यय् स्पष्ट यानातःगु दु । लिपा पश्चिमेली विद्वान व अर्थशास्त्रीपिंसं थुकियात छगू निश्चित पद्धति कथं विकासया लागि प्रयास जुल । कर प्रणाली गुकथं प्रभावकारी यायेफइ धकाः विभिन्न बिचाः प्वंकाः आपालं सफूत च्वयेगु ज्या जुयावन । आधुनिक कर प्रणालीया शुरुवात गुकियात आपालं राज्यं नालाच्वंगु दु, उकिया न्ह्यलुवा अर्थशास्त्री एडम स्मिथ खः । वय्कःया पाखें करयात प्रभावकारी यायेगु गुगु सिद्धान्त प्रतिपादन यानावन, उकियात आःतक नं संसारं नालेगु जुयाच्वंगु दु । राज्ययात आम्दानीया छुं भाग पुलेगुयात राजबलि धकाः वसपोलं धयाबिज्याःगु खः । कर कायेगु जक मखु कर पुलेगु सामथ्र्य दयेकाबीगु नं राज्यया दायित्व खः धकाः चक्रवर्ति सिंहनाद सुत्तय् कनाबिज्याःगु दु । नेपालय् थीथी तवरं संघर्ष यानाः बल्लबल्ल न्हूगु संविधान व उकिया मार्फत देशयात संघीयता कथं न्ह्याकेज्याया कार्यान्वयन जुयाच्वंगु थ्व इलय् थीथी कथंया कर, करया दायरा व करया दरया वृद्धिया कारणं असन्तोष ब्वलनाच्वंगु दु । आपालं मनूतय्सं बलिदान यानाः प्राप्त जूगु संघीयताप्रति हे थीथी कथंया करया कारणं छगू कथं वितृष्णा जूवनीगु सम्भावना अप्वयाच्वंगु दु । देश संघीयताय् वनाः जनतायात राहत मखुसे आहत जुइगु आभास करया कारणं जुयाच्वंगुयात इलय् हे सम्बोधन यायेमफत धाःसा संघीयता हे असफल जूवनीगु खतरा ब्वलनेफुगु विज्ञपिंसं धयाच्वंगु दु । सामान्यतः छुं नं विषयय् दोहोरो कर कायेगु अवस्था मदयेमाःगु खः । तर नेपालय् थीथी विषयय् दोहोरो जक मखु तेहरो कर तक नं कायेगु प्रचलन जुयाच्वंगु दु । छगू हे आर्थिक गतिविधिइ भन्सार, अन्तशुल्क, मूल्यअभिवृद्धि कर अले आयकर कायेगु चलन धयागु गरिब जनतायात अझ गरिब यायेगु जक खः । कर म्हयेगु तर करदातापिंत छुं नं प्रत्यक्ष लाभ मदइगु, विकास निर्माणया ज्या नं सीदयेक जुयामच्वंगु तर राज्यया नेतातय्सं थःगु व्यक्तिगत प्रयोजनया लागि प्रशस्त खर्च यानाः करया रकम दुरुपयोगु जुयाच्वंगु हुनिं कर पुलेगु प्रति नकारात्मक धारणा वृद्धि जुजुं वनाच्वंगु दु । राज्य पाखें काइगु कर प्रति न्हापां निसें जनताया नकारात्मक धारणा दु । राज्यपाखें करं क्यंकाः, मपूसा थीथी दण्ड सजाय जुइ धकाः ख्यानाः जनतायात बाध्य यानाकाइगु जूगुलिं मंमदयेक मनूतसें कर पुलीगु खः । करया प्रति विज्ञतय्गु तकं नकारात्मक धारणा दु । बिसौं शताब्दीया महान वैज्ञानिक अल्वर्ट आइन्स्टाइन पाखें करपाखें वाक्कदिक्क चायाः छक्व धयादीगु दु कि जिं न्ह्यागु खँ नं अःपुक थुइकेफु तर करया बारे जिं छुं हे थुइके मफु । कर थें जटिल विषय मेगु जिं मखनाः धकाः कर प्रति कटाक्ष यानादीगुुुुु खः । बुद्धं थम्हं आर्जन याःगु आम्दानीपाखें थीथी वर्गयात सहयोग यायेमाःगु खँ कनाबिज्याःगु दु । थम्हं आर्जन याःगु आम्दानीपाखें मेपिंत नं हित याये फःसा उगु आर्जन सार्थक जुइगु बिचाः बुद्धया खः । दानया महत्वया बारे आपालं खँ वसपोलं कनाबिज्याःगु दु । थःके दुगु मेपिंत इनाबीमाः धयागु स्यनाबिज्याइम्ह बुद्धं राज्ययात पुलेमाःगु करयात विरोध याइगु ला खँ हे मदु । वसपोलं तत्कालीन राजा महाराजापिंत आध्यात्मिक उपदेशया नापनापं गुकथं कर म्हयेगु व उकिया सदुपयोगु गुकथं यायेगु बारे आपालं खँ कनाबिज्याःगु दु । राज्यं कर म्हयेमाः तर व न्यायोचित कथं जुइमाः धयागु वसपोलया धापू खः । आम्दानीया श्रोत मदुपिं व खर्च यायेत पर्याप्त आम्दानी मदुपिंत कर कायेगु धयागु विद्रोहया निमन्त्रणा बीगु खः धका कूटदन्त सुत्तय् धयाबिज्याःगु दु । कर पुलेगु जनताया दायित्व खःसा करया सदुपयोग व उचित प्रयोग राज्यया दायित्व खः । थःके दुगु बस्तु मेपिंत इनेमाः धयागु सन्दर्भय् वसपोलपाखेंं पञ्चबलिया उपदेश बियाबिज्याःगु खः । पंचबलि धयागु थम्हं आर्जन याःगु आम्दानीया प्रयोजन थः परिवारया लागिं, थःथाय् वःपिं पाहाँपिनि लागि, मदयेधुंकूपिं ञातिबन्धुपिनिगु नामय्, समाजया हित याइपिनिगु लागि व राज्यया लागि धकाः न्यागू वर्गयात हित जुइकथं खर्च याये सयेकेमाः धयाबिज्याःगु खः । पंचबलि मध्ये न्यागूगु बलि राजबलि खः । राज्ययात आम्दानीया छुं भाग पुलेगुयात राजबलि धकाः वसपोलं धयाबिज्याःगु खः । थुकथं वसपोलं राज्ययात कर पुलेगु लागिं प्रेरित याना बिज्याःम्ह न्हापांम्ह आध्यात्मिक गुरु कथं कायेफु । राजबलि उबलय् जक न्यायोचित जुइ गुबलय् राज्यं जनतायात थीथी कथंया रोजगारया व्यवस्था यानाः उल्लेख्य आम्दानी यायेफइगु अवस्था दयेका बी । कर कायेगु जक मखु कर पुलेगु सामथ्र्य दयेकाबीगु नं राज्यया दायित्व खः धकाः चक्रवर्ति सिंहनाद सुत्तय् कनाबिज्याःगु दु । न्यायोचित कर कायेमाः व जनतायात दुःख बीकथं कर कायेमजिउ धयागु वसपोलया सन्देशयात आत्मसात यासें अशोक महाराज पाखें करप्रणालीयात जनता मैत्री जुइकेगु निंतिं थीथी कथंया गतिविधि याःगु उल्लेखनीय जू । लुम्बिनीया अशोक स्तम्भय् उल्लेख जुयाच्वंगु ब्राम्ही लिपिया उबलिके कटे अथभागिएच धयागु लुम्बिनी गामय् च्याब्वय् छब्व कर छुट याःगु अर्थय् कयातःगु दु । कर छुट यायेगु लागिं अशोकपाखें राज्यया ढुकुटी याकनं फुनावनीगु युद्ध थेंज्याःगु ज्या व अनावश्यक राज्यया खर्च क्वपालाः थीथी कथंया जनहितकारी ज्या याःगु खः । थाय्थासय् लःया व्यवस्था याःगु, पाटिपौवाया व्यवस्था अले मनूतय्गु जक मखसे पशुतय्गु अस्पतालया तकं व्यवस्था यायेफुगु धयागु राज्यपाखें अनावश्यक खर्च क्वपालाः हे जक सम्भव दुगु खः । थुकथं कर कायेमाः तर व न्यायोचित जुइमाः, उकिया सदुपयोग जुइमाः, ममंदयेक कर पुलेगु वातावरणया पलेसा लय्लय् तायाः पुलेगु अवस्था जुइमाः धयागु बुद्ध शिक्षायात हृदयंगम यानाः नेपाःया कर प्रशासन न्ह्याःवन धाःसा सहज कथं कर म्हयेगु ज्याय् सफल जुइफइगु खँय् निगू मत जुइमखु ।"
https://nepalbhasatimes.com/11377,बिचाः,११३८ गुँलाथ्व पुन्हि,कीर्तिपुण्य महाविहार व तःजः खलः,"नेवाः संस्कृति, सम्पदा व धार्मिकस्थल नेवाःतय् म्हसीकाया चिं जुयाच्वंगु दु । अथे जयाः बहाः बही, महाविहार अले नेवाः संस्कृति व संस्कारनाप स्वानाच्वंगु त्वाः, त्वालय् च्वंगु देगः, आगंछेँ आदिया संरक्षण संबद्र्धन यानाः धार्मिक परम्परायात कायम याना तयेमाःगु थौंया आवश्यकता जुयाच्वंगु दु ।                                                         थ्व सकल नेवाःतय् कर्तब्य व सरोकारया विषय नं जुयाच्वंगु दु । नेवाः संस्कति, धार्मिक सम्पदा ल्यना च्वंसा हे जक नेवाःतय् अस्तित्व नं ल्यनाच्वनीगु व नेवाःतय्सं छ्यं धस्वाकाः जुइ फइगु यथार्थया कारणं थज्याःगु ज्याय् सकल नेवाःत छधीछप्पँ जुयाः न्ह्याः वनेत इलं निर्देशन बियाच्वंगु दु । थ्व हे भावनां अभिप्रेरित जुयाः नेपाः देय्या नांजाःगु महाविहारमध्ये छगू कीर्तिपुण्य महाविहार, लगं बहाःया दुजःपिं न्ह्याः वनाच्वंगु दु । थुकिया हे लिच्वः कथं महाविहारया दुजःपिनिगु अथक प्रयास व येँ महानगरपालिकाया ग्वाहालिं कीर्तिपुण्य महाविहार, लगंबहाःया दथुइ निर्माण जुयाच्वंगु ऐतिहासिक देगुद्यःया देगः न्हूधाः याइगु जुयाच्वंगु दु । इतिहासकार नापं कीर्तिपुण्य महाविहारया दुजः भाजु हर्षमुनि शाक्यं न्ह्यथनादीकथं च्यागूगु सदीपाखे दयेकूगु थ्व देगः १९९० सालया भुखाचं क्वःदःगु खः । थ्व देगः लिपा निर्माण जूबलय् न्हापाया संरचनाय् हिउपाः वयाः स्वयम्भूया आकार वःगु खः । जीर्ण अवस्थाय् लानाच्वंगु थ्व देगः आः हाकनं पुलांगु हे शैलीं पौ तयाः दयेकीगु जूगु दु । थुकिं महाविहार हे झःझः धाइगु विश्वास यासें महाविहारया दुजःपिं सकलें लय्तायाच्वंगु दु । थुगु ज्याया निंतिं येँ महानगरपालिकाया मेयर विद्यासुन्दर शाक्यया निरन्तर कुतः व प्रतिबद्धतायात स¥हाना मयासें च्वने फइमखु । ५० गू लाखं मल्याक खर्च यानाः दयेकेत्यंगु थ्व देगःया नक्सा नं तयार जुइधुंकूगु दुसा नक्सा ब्वज्या व निर्माणया बारे लगं बहालय् व्यापक सहलह जुइधुंकूगु दु । मेयर भाजु शाक्यया धापू कथं देगः निर्माणया बारे दक्वं प्रक्रिया पूवने धुंकूगु जुयाः आः याकनं हे दयेकेगु ज्या नं सुरु जुइ । स्वनिगःया १८ गू महाविहार मध्ये छगू कीर्तिपुण्य महाविहार थःगु हे बिस्कंया इतिहास कुबियाच्वंगु महाविहार खः । कृतिपुण्य महाविहार नं धायेगु यानाच्वंगु थ्व महाविहार न्यागूगु सदीपाखे निर्माण जूगु धइगु उल्लेख जुयाच्वंगु दु । स्वनिगःया महाविहारत न्यागूगु निसें झिंनिगूगु सदीपाखे निर्माण जूगु धइगु ब्वनेदु । थुकथं स्वयेबलय् थ्व महाविहारया इतिहास नं यक्व हे पुलां जुयाः बुद्ध धर्मया ख्यलय् तसकं महत्वं भय् बियाच्वंगु दु । थ्व महाविहारय् उत्तर दिशापाखे स्वयाः भूमि स्पर्श यानाच्वंम्ह अथे हे ३ फिट ति तःधिकःम्ह तथागत बुद्धया मूर्ति थापना जुयाच्वंगु दु । तसकं आकर्षक खने दुम्ह व लुं सियातःम्ह थ्व बुद्धमूर्तिया जवंखवं सारिपुत्र व मौद्गल्यायनया चिचिधिकःपिं मूर्ति दु । महाविहार थापनाकालय् थुकिया भूमिका धइगु बुद्ध धर्मया बारे स्यनेकने यायेगु खः । थन बुद्ध धर्मया सैद्धान्तिक ज्ञान बीगुया नापनापं प्रयोगात्मक रुपं अभ्यास कथं शाक्य कूलया मचातय्त प्यन्हुतक भिक्षु यानाः बुद्ध धर्मया महत्व बारे बोध याकेगु चलन दु । गुगु थ्व महाविहारय् आतक नं चले जुया वयाच्वंगु दु । थुकियात बरे छुइगु धकाः धाइ । बरे छुइगु चलनयात बुद्ध धर्मयात स्थापित यानातयेगु छगू बल्लाःगु आधार कथं कायेगु यानाच्वंगु दु । कीर्तिपुण्य महाविहारया स्थापनाकालय् थुकिया संरक्षण व संचालनार्थ शाक्य दुजःत यक्व मदुगु तर ई नापं दुजःतय् ल्याः अप्वया वयाच्वंगु इतिहासं क्यनाच्वंगु दु । दुजःत अप्वया वःलिसे थवंथवय् मनमुताव जुयाः विभाजित जुया वनाः संघ कुचा दला वंगु धइगु धापू थकालितय्गु दु । थथे विभाजित जुइगु क्रमय् यक्व दुजःत दुगु शाक्य खलः तःजः खलःया नामं स्थापित जूगु धइगु न्यनेदु । इपिं कीर्तिपुण्य महाविहारया पुजाआजा व धार्मिक ज्या संचालनार्थ लगं बहाःया छगू कुनय् थःगु निजी आगंछेँ दयेकाः संस्थागत आगंछेँपाखें ब्यागलं च्वंगु खनेदु । तःजः खलः बाहेकया मेगु पुचः नं हाकनं कुचा दलाः इमिसं नं थःगु आगंछेँ दयेकाः आगंछेँया पूजा याना वयाच्वंगु दु । तर छता खँ, कीर्तिपुण्य महाविहारया दुजःत थथे विभाजित जुया वंसां धार्मिक ब्वज्याय् धाःसा छधिछप्पँ जुयाः न्ह्याःवनाच्वंगु दु । गथे कि दँय्दसं न्ह्याइगु गुंला बाजं, बहीद्यः स्वः वनेगु, बरे छुइगु, महाविहार संरक्षण व संबद्र्धन व मेमेगु ज्याय् दुजःपिं सकलें छथासं च्वनाच्वंगुु दु । थ्व छगू तसकं च्वछायेबहजू ।थ्व हे झ्वलय् यक्व दुजःत दुगु तःजः खलःया ल्याः आः नं अप्वया वनाच्वंगु दुसा इमि थवंथवय् समन्वय मदयाः तापाना वनाच्वंगु दु । थुकिं यानाः छखे आगंछेँय् न्हियान्हिथं यायेमाःगु नित्यपूजा तकं बांलाक याये मफया वंगु दुसा मेखे आगंछेँ नं बेवारिस अवस्थाय् लानाः थौं दुनी ला, कन्हय् दुनी ला थें जुयाच्वंगु दु । उकिसनं महाविहारया संरक्षण यायेगु ज्याय् तःजः खलःया दुजःतय्सं नं खास हे ध्यान बीफयाच्वंगु मदु । थ्वहे हुनिं तःजः खलःयात सुदृढ यासें दुजःतय्त संगठित व सुव्यवस्थित यायेमाःगु नितान्त आवश्यक जुइधुंकूगु दु । दुजःत धस्वाना सकलें छधिछप्पँ जूसा हे जक तःजः खलः झःझः धाइ अले आगंछेँया नं संरक्षण यानाः महाविहारया धार्मिक गतिविधि लगायत मेमेगु सकतां ज्याय् धिसिलाक्क न्ह्याये फइगु जुयाः सकल दुजःपिं दुथ्याकाः कीर्तिपुण्य महाविहार तःजः खलः नांया संस्था गठन जूगु दु । थ्वहे संस्थाया विविध पक्षय् सहलहया लागिं वंगु साउन १६ गते सनिवाःकुन्हु तःजःखलःया आगंछेँ लगंबहालय् छगू तःमुँज्या जुल । थुकी येँ महानगरपालिकाया मेयर भाजु आमन्त्रित रुपय् बिज्याःगु खः । वसपोल कीर्तिपुण्य महाविहारया छम्ह दुजः खःसां तःजःखलःया दुजः धाःसा मखु । थ्वहे झ्वलय् तःजः खलःया दुजःतय् दथुइ व्यापक सहलह लिपा मेयर भाजु नं थःगु मन्तव्य तयाबिज्याःगु खः । थ्व झ्वलय् वसपोलं तःजःखलःया स्थापनां थः तसकं लय्ताःगु खँ कनादिसें थुकिं झी सकलें दाजुकिजापिं छधिछप्पँ जुयाः संगठित रुपं न्ह्याःवने फइगु व बुद्ध धर्मया उत्थान व विकासया ज्याय् समर्पित जुइ फइगु कनाबिज्यात । थ्वहे अवसरय् वसपोलं जीर्ण जुयाच्वंगु आगंछेँयात स्वयाः उकियात याकनं हे न्हूधाः यायेत नं हौसला बियाबिज्यात । वसपोलं थुकिया लागिं माःगु ग्वाहालि यायेगु प्रतिवद्धता प्वंकादिसें नक्सा तकं च्वकेत नं इनाप यानाबिज्यात । वसपोलं थ्व खँ थः कीर्तिपुण्य महाविहारया दुजः जुयाः जक धया च्वनागुमखु धयाबिज्यासें स्वनिगःया थीथी बहाः, बही, महाविहार अले त्वाः त्वालय् च्वंगु देगः, सतः, फल्चा आदिया संरक्षण व संबद्र्धन यानाः झःझः धायेकेगु मनसायं धयागु खँ कनाबिज्यात । थुकिया लागिं मात्र सम्बन्धित निकाय वा वर्गत न्ह्यचिलेमाःगु खँय् बोध याकाबिज्यात । वसपोलया थज्याःगु अभिव्यक्तियात लसकुस यासें सकसितं तालि थाइगु ला स्वाभाविक हे खः । तर छता खँ वसपोलया सरल व्यक्तित्व, सहजपन, ज्याप्रति प्रतिबद्धता, दुग्यंगु अनुभव व ज्ञानयात दुनुगलंनिसें तारिफ मयासें च्वने फइमखु । ज्याझ्वःया अन्त्यय् तःजःखलःया स्थापनां कीर्तिपुण्य महाविहार झःझः धायेकाः बुद्ध धर्मया समुचित विकास व उत्थानया ज्याय् छपलाः जूसां न्ह्यावने फयेमाः धकाः आशिका याःगु जुल ।"
https://nepalbhasatimes.com/11784,बिचाः,११३८ गुँलागा द्वादशी ,अधिकार प्राप्तीया दस्तावेज,"नेवाः न्ह्यलुवा पद्मरत्न तुलाधरया ज्याजंक्वया थीथी ज्याझ्वःत न्ह्यानाच्वंगु दु । धार्मिक संस्कारया ज्याझ्वः क्वचायेधुंकूगु दुसां वय्कलं थीथी ख्यलय् यानादीगु योगदान, भूमिकाया विषयया कार्यक्रमत जुइगु क्रम धाःसा न्ह्याना हे च्वंगु दनि । नागरिक स्तरं वय्कःयात बृहतरुपं अभिनन्दन यायेगु ज्याझ्वः भाद्रया ३० गते सभागृहय् जुइगु ल्यं हे दनि ।                                                         नेपाःया राजनीतिक ख्यलय् जक मखु, भाषिक, जातीय, साहित्यिक व मानव अधिकारया ख्यलय् वय्कलं यानादीगु अद्वितीय योगदानयात कयाः थुज्वःगु सभाय् सम्बन्धित ख्यःया मनूतय्सं हे मुक्तकण्ठं चर्चा यानाच्वंगु दु । हरेक ज्याझ्वलय् उपस्थित जुयादीम्ह स्वय्म पद्मरत्न तुलाधरं गुलिखे खँ थम्हं हे ल्वःमने धुंकूगु व हाकनं स्मरण जूगु अभिब्यक्ति प्वंकादीगु दु । वय्कःया थीथी आयामयात कयाः छगू बायोग्रफी सफू नं पिदनीगु चर्चा दु । उगु सफू तयारी जुयाः प्रकाशनया निंतिं छपाइलय् वनेत्यंगु खँ नं न्यनेदु । वय्कःया जीवनया भोगाइ, चाकुमाकु सवाःया अनुभव थुगु सफूया अध्ययनं सीके फइगु निश्चित दु । थ्व नेपालभाषा साहित्यया निंतिं छगः नगु हे जुइगु खँय् नं शंका मदु । पद्मरत्न तुलाधरं नेवाः भाषा, जाति, साहित्यया ख्यलय् गन मचाःमगाः जुयाच्वन उकिया पूर्ति छम्ह इमान्दार कार्यकर्तां यायेमाःगु दायित्वकथं पूवंकादीगु व उकिया हे लिच्वःयात थीथी ख्यःया मनूतय्सं वय्कःया योगदानकथं स्वीकार्य याःगु खनेदु । पद्मरत्नया विषयस जुयाच्वंगु थीथी सभाय् आपालं न्हून्हूगु खँत पिदनाच्वंगु दु । अझ स्वयम् पद्मरत्नं हे थज्याःगु सभाय् वयाः पुलांगु खँ लुमना वःगु धयागु अभिब्यक्ति छुं छुं खँ अज्यागु खँत आः तयार जुइधुंकूगु बायोग्राफी दुमथ्याइगु अनुमान यायेफइ । मेखेर गुलिखे खँत पद्मरत्न तुलाधर अभिब्यक्त यायेत लिज्यानाच्वंगु खँ थीथी गोष्ठीइ चर्चाया विषय जुइवं उकिं नं महत्वपूर्ण आयाम काइगु खँय् शंका मदु । उकिं आः वयाः गुलि नं वय्कःया योगदान व भूमिकायात कयाः छलफल, गोष्ठी जुल अन पिदंगु बिचाःया नं दस्तावेज निर्माण जुइमाःगु बिचाः यायेफइ । पद्मरत्न तुलाधर छम्ह ग्यंम्ह कार्यकर्ताकथं आम मनूतय्त गन गन प्रभाव यायेफइ, अज्याःगु थासय् छम्ह कार्यकर्ताया हैसियतं हे जक ज्या यानागु अभिब्यक्ति वय्कःया दु । नेवाः भाषा, जाति, साहित्यया ख्यलय् गन मचाःमगाः जुयाच्वन उकिया पूर्ति छम्ह इमान्दार कार्यकर्तां यायेमाःगु दायित्वकथं वय्कलं पूवंकादीगु व उकिया हे लिच्वःयात थीथी ख्यःया मनूतय्सं वय्कःया योगदानकथं स्वीकार्य याःगु खनेदु । पद्मरत्न छम्ह नेपालभाषा आन्दोलनया कार्यकर्ता जुयादिल, पत्रकार जुयादिल थुकिं नेवाःतय्त थःगु स्वाभिमान ब्वलंकेगु ज्याय् हःपाः जूवन । पद्मरत्न तुलाधरं नेवाः जातिया ख्यलय् जक मखु समग्र देय्या जनताया निंतिं समान अधिकारया सः थ्वयेकाः नेपाःया राजनीतिक ख्यलय् नं महत्वपूर्ण थाय् कायेत सफल जुयादिल । ‘सिन्का छपु जक त्वःथले फुसां अधिकारया आन्दोलन ताःलाइगु’ विश्वासं वय्कलं राजनीतिक ख्यलय् म्हितादीगु भूमिकां मुलुकया राजनीतिक ख्यलय् कायापलट जूगु सकसिनं सिउगु खँ खः । कुचाकुचा जुयाः बाम राजनीतिक शक्तियात जक छथाय् तयेगु ज्या मयासे विपक्षी राजनीतिक बिचाःया मनूतय्त नं मुलुकया राजनीति आमूल परिवर्तन हयेगु निंतिं छगू हे चाः दुने दुत हयेफुगु वय्कःया तःधंगु खुबी खः । मुलुकय् राजनीतिक परिवर्तनया मूलधारय् सकल राजनीतिककर्मीतय्त गोलबन्द यायेफुगुया लिच्वलं मुलुकय् राजतन्त्रया अन्त व गणतन्त्रया स्थापना जूगु खः । वय्कःयात नेपाःया राजनीतिक पार्टीतय्सं जक मखु अन्तर्राष्ट्रिय ख्यलं तकं विश्वासं बिउगु थीथी ज्याया भाला पूवंकादिल । मुलुकय् वःगु राजनीतिक हिउपाः लिपा नं आम जनता अधिकार सम्पन्न जुइमफुगु, छथ्वः राजनीतिक समूह हिंसा सहित राज्य विद्रोहय् वनेवं मुलुकय् ब्वलंगु अस्थिर राजनीतिक, अस्तब्यस्त व असुरक्षित आम नागरिकया जीवनयात सुरक्षित यायेगु निंतिं वय्कलं असन्तुष्ट पक्ष व सरकारपक्ष मध्यस्थता, सहजकर्ताया भूमिका सफलकथं म्हितादिल । थुकी दुने दुथ्यानाच्वंगु गुलिखे खँ नं आःया थीथी बिचाः गोष्ठीइ सम्बन्धित मनूतय्सं हे पित हयाच्वंगु कारणं थुज्वःगु खँया अभिलेखीकरण नं जुइमाःगु खँय् विवाद मदु । नेपाः दुने राजनीतिक परिवर्तन लिपा गुलि नं अधिकार व पहिचानया आन्दोलन जुल व मूलतः पद्मरत्न तुलाधरं नेतृत्व यानाच्वंगु नेपालभाषा मंकाः खलःया आन्दोलनया हे प्रतिफल खः । आदिवासी जनजाति, महिला, दलित, लिउने लानाच्वंगु वर्गया पहिचानया आन्दोलन फुक्क फुक्क हे नेपालभाषा मंकाः खलकं न्ह्याकूगु आन्दोलनं सयेकाः सीकाः मेमेपिं जातित नं थीथी ख्यलय् आन्दोलित जुइत ताः लाःगु व अझ गुलिखे आन्दोलनं उपलब्धि सहितया अधिकार नं प्राप्त यायेधुंकूगु प्रसंग दु । थुज्वःगु सम्पूर्ण आन्दोलनया विवरणया दस्तावेज निर्माण आवश्यकता अतिकं दु । थुलिमछि आन्दोलन, मुलुकय् राजनीतिक परिवर्तन वयेधुंकूसां अझं देय्या विविध जातिया मनूतय्सं थःपिनिगु म्हसीकाया आन्दोलन, अधिकारया आन्दोलन प्राप्त यायेफुगु मदुनि । थ्व पहिचान व अधिकारया आन्दोलनं आः भतिचा गति काये मफयाच्वंगु खःसां थ्व आन्दोलन न्ह्याना हे च्वंगु दनि । छन्हु थ्व गन्तब्यय् थ्यनी तिनि । अधिकार प्राप्तीया आन्दोलनय् न्हापाया पुर्खा वा आःया अधिकारकर्मीतय्सं गज्याःगु भूमिका म्हितल, उपलब्धि गुलि जुल, गन गन झी असफल जुल धयागु खँया दस्तावेज निर्माण याये फइगु व अधिकार प्राप्त मजूतलेया निंतिं थ्व हे नं छपु लँपु जुइगुलिं अज्याःगु अभिलेखीकरणया आवश्यकतायात वाःचायेकाः ज्या जुइमाः । पद्मरत्न तुलाधरया ज्याःजंक्व छगू अवसरकथं न्ह्यःने वयाच्वंगु दु, उकिया सदुपयोग यायेगु माहौल दयेके फयेकेमाः ।  "
https://nepalbhasatimes.com/10802,बिचाः,११३८ गुँलाथ्व दुतिया,चीनलिसे नेपाःया स्वापू,"चीन व नेपाः तसकं बांलाःगु स्वापू दुगु देय्त खः । चीनया महान नेता माओ त्से तुङं समाजवाद लागू यायेधुंकाः व नेपाःया राणा शासन समाप्ति नाप नापं झन जक थ्व निगू देय्या स्वापू क्वातुया वन । खास यानाः देसय् टंकप्रसाद आचार्य प्रधानमन्त्री जुइधुंकाः निगू देय् दथुया स्वापू बांलाःगु खः ।                                                         नेपाः व भारतया दथुइ थीथी कथं स्वार्थपूर्ण स्वापू कायम जुयाच्वंगु दु । छाय् धाःसा कोशी सम्झौता जूगु इलय्, महाकाली सन्धी जूगु इलय् भारतं नेपाःयात हेवाय्चवाय्या दृष्टिकोणं स्वःगु खनेदत । अथे मजुसें यदि चीन न्ह्यःने मदुगु व भारत याकःचां जक नेपाःलिसें स्वापू दयाच्वंगु खःसा आः तक नेपाः नेपाः जुयाः च्वने फइ मखुत जुइ । लिक्क अथे बल्लागु देय् छुं मदुगु कारणं हे भूटानयात थः यत्थें तयातःगु दु । सिक्किमयात क्वाप्लाक्क हे नयेधुंकूगु दु । अथे जूगुलिं हे नं थन थीथी कथं नेपाः व भारतया स्वापू व नेपाः व चीनया स्वापू बारे इलय् ब्यलय् चर्चा परिचर्चा जुयाच्वंगु दु ।चीन छगू समाजवादी गणतन्त्र कायम जुयाच्वंगु देय् खः । भारत धाःसा विश्वय् हे नांजाःगु पूँजीवादी राष्ट्र खः । अथे जुयाः नं भौगोलिक रुपं नं भारत नेपाःलिसें स्वापू दुगु कारणं नेपाःया भचा अप्वः स्वापू भारतलिसे दइगु ला स्वाभाविक खः । भारतया बनारस, काशी, गया थेंज्याःगु धार्मिक तीर्थस्थलय् नेपाःमित वनीगु चलन न्हूगु मखु । चाहे हिन्दू धर्मालम्वित थजु वा बौद्ध धर्म माने याइपिं हे जुइमा आः तक नं नेपाःया स्वापू धार्मिक व सांस्कृतिक ख्यलय् आपालं क्वातुयाच्वंगु दु । स्थानीय रुपं समस्या समाधान यायेगु लागि नं नेपाल चीन स्वापू बांलाकेमाः । कला, संस्कृतिया विकास यायेत पर्यटन विकास आवश्यक जुइ । गथे चीनया कला व संस्कृति नेपाःया लागिं न्हूगु चीज जुयाच्वंगु दु । अथे खःसां चीनलिसेया स्वापू उलि छ्वासुया वंगु मदु । चीन तिब्बतय् वनाः मानसरोवर दर्शन यायेत वनीपिं नं नेपालय् म्हो मजू । अथेहे कोदारी जुयाः ल्हासा वनीपिं, रोशी व कोशी छिनाः ल्हासा, खासा व उत्तरी लागाय् वनाः व्यापार व्यवसाय याइपिं पुलांपिं ल्हासा नेवाःत आः नं दनि । नेवाःतय् व्यापार केन्द्र जुयाच्वंगु ल्हासा लागाय् नेपाल लिपि, रञ्जना लिपि छ्यलाः थीथी व्यापारिक केन्द्रत कायम जुयाच्वंगु नं आः तकं दनि । अथे स्वयेगु इलय् नेपालय् नेवाःतय्सं गुकथं ज्या यानाच्वंगु खः, उकथं हे नेवाः समाजया छुं नांजाःपिं व्यापारीत ल्हासा चीन वनाः ज्या यानाच्वंगु इतिहास दु । वर्तमान इलय् नं थ्व कायम दनि । समाज परिवर्तन जुया वंलिसे आः न्हूगु ढंगं व्यापार व्यवसाय व धार्मिक आस्थाय् हिउपाः वःगु दु । चीनय् नेपाःया मौलिक प्रविधि ज्वनाः थीथी प्रदर्शनय् ब्वति कायेत वनीपिं आः नं दँय् दसं उखे वनाच्वंगु दु । थ्व जक मखु कि चीनय् नं निदँ प्यदँ न्ह्यः अज्याःगु हे तःधंगु भुखाय् ब्वल नं आः तक अन न्हूगु शहर विकास यायेधुंकल । नेपालय् धाःसा तःभुखाय् ब्वःगु स्वदँ प्यदँ दयाः नं थन पुनः निर्माणया ज्या बछि मखु चकंछि हे नं पूवने फुगु मदुनि । यदि चाहे जूगु खःसा सरकारं अवश्य नं पुनःनिर्माणया ज्या अःपुक यायेफुगु खः । अथे जुयाच्वंगु मदु । नेपालय् आः नकितिनि वःगु चिनियनाँ प्रतिनिधिमण्डलं नेपाः भ्रमण यानाः नं न्हूगु पुस्तां, न्हूगु ढंगं, न्हूगु परिस्थितिइ नेपाः व चीनया स्वापू न्ह्यःने यंकेमाःगु खँय् बः बिउगु दु । थ्व निगू देय्या स्वापू इतिहास स्वयां पुलांगु खः । इतिहासय् भृकुटी व अरनिको नेपाःया सन्देश ज्वनाः चीन तिब्बतय् वनाच्वंपिं नेपाःया राजदूतत खः । थथे स्वयेगु इलय् चीनयात नेपाःपाखें थीथी कथं ग्वाहालि यानाच्वंगु खनेदु । थ्व इलय् नं नेपालं चीनय् नेपाःया कला संस्कृतिं जाःगु मूर्ति, देगः व भवनत दयेकेगु कला स्वयाच्वंगु दु । अले नेपाःयात थीथी विकास निर्माणय् । नेपाःया स्वास्थ्य, शिक्षा, सडक विस्तार व विद्युत गृह निर्माणय् चीनं ग्वाहालि यानाच्वंगु दु । आर्थिक ग्वाहालि जक मखुसें नेपाःया राजनीतिक परिवर्तनय् नं अप्रत्यक्ष रुपं चीनं ग्वाहालि हे यानाच्वंगु दु । २००७ सालया आन्दोलन, २०४६ प्रजातन्त्र पुनः बहालीया आन्दोलन नापं २०६२÷६३ या आन्दोलनय् नं चीनं नेपाःयात नैतिक समर्थन यानाः उगु आन्दोलनया समर्थन हे याःगु खः । चीनं तप्यंक छुं ग्वाहालि मयाःसां तबि नं नैतिक समर्थन छगू महत्वपूर्ण पक्ष जुयाच्वंगु दु । थ्व इलय् नं चीनय् भ्रमण यानाः स्वापू बांलाकेगु ज्या नेपाल सरकारं यानाच्वंगु दु । अथे जुयाः नं थ्व इलय् चीनं शिक्षा, स्वास्थ्य व यातायात विकासय् चीनं ग्वाहालि यानाच्वंगु दु । चीनय् ब्वनाः लिहां वयाच्वंपिं नेपाःमि विद्यार्थीतय् संगठन अरनिको समाजं नं नेपालय् थीथी कथंया समाजसेवा यायेगु ज्या जुयाच्वंगु दु । थथे स्वयेगु इलय् समाज विकासया लिसें चीनया कला, साहित्य व संस्कृति विकासया लागिं नेपालं ग्वाहालि यानाच्वंगु दुसा नेपाःया शिक्षा, स्वास्थ्य, सडकया विस्तार व विद्युत गृह निर्माणया लागिं धाःसा उलि हे ग्वाहालि यानाच्वंगु दु । थथे स्वयेगु खःसा जिं छु ग्वाहालि याये फइ धइगु खँ नेपालं नं स्वयेमाः । चीन व नेपाःया स्वापू थथे स्पष्ट व स्वच्छ रुपं चले जुयाच्वंगु स्वयेगु खःसा आः तक भारत व नेपाःया स्वापू धाःसा थथे पारदर्शी व गुणात्मक जूगु खने मदु । समस्या छखे व समाधान मेखे लाकेगु चलन झी भारतलिसें न्ह्याबलें धइथें जुयाच्वंगु दु । स्थानीय रुपं समस्या समाधान यायेगु लागि नं नेपाल चीन स्वापू बांलाकेमाः । कला, संस्कृतिया विकास यायेत पर्यटन विकास आवश्यक जुइ । गथे चीनया कला व संस्कृति नेपाःया लागिं न्हूगु चीज जुयाच्वंगु दु । अथेहे नेपालय् च्वंगु ज्यापु संस्कृति, नेवाः संस्कृति व थीथी जातिया संस्कृति मेपिनि लागिं प्रेरणा थें चीनया लागिं नं न्हूगु चीज खः । अथे जुयाः आः नं नेपाःया विकास व चीनया सांस्कृतिक विकासया लागिं झीगु देसय् चीनया बांलाःगु प्रभाव लानाच्वंगु दु । थथे स्वयेगु इलय् थौं मखुसां कन्हय्, कन्हय् मखुसां कंस थ्व निगू देय्या स्वापू बांलाइ ।  "
https://nepalbhasatimes.com/10861,बिचाः,११३८ गुँलाथ्व तृतीया,"संविधान, हयेत्यंगु ऐन व प्रेस स्वतन्त्रता","तराईलय् गोली चले जुयाच्वंगु, कफ्र्यू तयातःगु, आदिवासी जनजातितय्गु असन्तुष्टि जुयाच्वंगु नापं स्वनिगः व स्वनिगः जःखः च्वनीपिं नेवाः व तामाङत तःभुखाचं न्ववाये हे मफयाच्वंगु अवस्थाय् हथाय्पथासं फाष्ट ट्राय्कया नामय् सभासद्तय्सं पारित यानाः संविधानसभापाखें जारी याःगु नेपाःया न्हूगु संविधानयात उत्पीडित समुदायपाखें संशोधनया माग याना वयाच्वंगु हे दु ।                                                         विश्वया उत्कृष्ट संविधान धाःसां नं संशोधन यायेगु ज्या नं जुयाच्वंगु अले आः हाकनं संशोधन यायेमाः धकाः सः तयेगु ज्या यानाच्वंगु अवस्था खःसा नेपाःया उत्पीडित समुदाय नं नुगः चकंकाः थःपिनिगु नितिं वःगु संविधान धाये फयाच्वंगु मदु । भाषिक, सांस्कृतिक समानतांनिसें पहिचानया पक्षधरतय्सं ला थुगु संविधानयात बांलाःगु संविधान धकाः स्वीकार हे यानाच्वंगु अवस्था मदु । अय्नं २०४७ सालया संविधानसिबें नं प्रगतिशिल खः धकाः मनूतय्सं टिप्पणी याना हयाच्वंगु दु । नेपाःया संविधानया प्रस्तावनाय् पूर्ण प्रेस स्वतन्त्रता धकाः च्वयातःगु दु । संविधानया प्रस्तावना धइगु संविधानया ख्वाःपाः खः । ख्वालय् हे पूर्ण प्रेस स्वतन्त्रता धकाः च्वयातःगुया अर्थ धइगु नेपाःया संविधानं प्रेस स्वतन्त्रतायात तसकं थाय् बियातःगु दु धकाः थुइकेमाः । सामान्यतया प्रेस स्वतन्त्रता धायेवं गाःगु अवस्था खःसां नं पूर्ण प्रेस स्वतन्त्रता धकाः न्ह्यनातःगु धइगु प्रेस स्वतन्त्रतायात अझ अप्वः बः बियातःगु धइगु स्पष्ट जू । नेपाःया संविधानया धारा १९ स संचारया हक धकाः च्वयातःगु दु । उगु धाराया उपधारा १ स थुकथं च्वयातःगु दुः विद्युतीय प्रकाशन, प्रसारण तथा छापा लगायतया न्ह्यागु हे माध्यमपाखें जूसां नं छुं नं समाचार, सम्पादकीय, लेख, रचना वा मेगु छुं नं पाठ्य, श्रव्य, श्रव्यदृश्य सामग्रीया प्रकाशन व प्रशारण यायेगु वा सूचना प्रवाह यायेगु वा छापेयाये न्ह्यः प्रतिबन्ध तइमखु । तर नेपाःया सार्वभौमसत्ता, भौगोलिक अखण्डता, राष्ट्रियता वा संघीय इकाइया दथुइ स्वापू वा थीथी जात, जाति, धर्म वा सम्प्रदायया दथुइ स्वापू स्यंकीगु, राज्यद्रोह, लागी बेइजती वा अदालतया अवहेलना जुइगु वा अपराध यायेत दुरुत्साहन यायेगु वा सार्वजनिक शिष्टाचार, नैतिकताया प्रतिकुल ज्या यायेत, श्रमप्रति अवहेलना याइगु व जातीय थीत्यः मत्यः नापं लैंगिक भेदभावयात दुरुत्साहन यायेगु ज्याय् मनासिब प्रतिबन्ध तयेगु कथं ऐन दयेकेगुली रोक लगे याःगु माने याइ मखु । आः न्हू हःगु ऐन कथं प्रेस जगतयात समस्या वयेफु धकाः बरिष्ठ संचारकःमि–तय्सं तकं धायेगु यानाहःगु दु । वास्तवय् थुगु कथंया ऐन हयेगु ज्या जूगुया मूल कारण धइगु वर्तमान संविधान हे खः । अथे हे उपधारा २ स थुकथं च्वयातःगु दु ः छुं नं श्रब्य, श्रब्यदृश्य वा विद्युतीय उपकरणया माध्यम वा छापाखानापाखें छुं नं समाचार, लेख, सम्पादकीय, रचना, सूचना वा मेगु छुं नं सामग्री मुद्रण वा प्रकाशन, प्रशारण यात वा छापे याःगु बापत उज्वःगु सामग्री प्रकाशन, प्रशारण यायेगु वा छापे याइगु रेडियो, टेलिभिजन, अनलाइन वा मेगु छुं नं कथंया डिजिटल वा विद्युतीय उपकरण, छापा वा मेगु संचार माध्यमयात बन्द, जफत वा दर्ता खारेज वा अज्वःगु समाग्री जफल याइमखु । तर थुगु उपधाराय् च्वयातःगु छुं नं खँपाखें रेडियो, टेलिभिजन, अनलाइन वा मेगु छुं नं कथंया डिजिटल वा विद्युतीय उपकरण, छापाखाना वा मेगु संचार माध्यमया नियमन यायेत ऐन दयेकेगुली बन्देज लगे याःगु माने जुइ मखु । उकथं हे उपधारा ३ स कानून बमोजिम बाहेक छुं नं छापा, विद्युतीय प्रशारण नापं टेलिफोन लगायत सञ्चार साधनयात पंगः थनी मखु । नेपाःया संविधानय् प्रेस सम्बन्धी स्वल धाःसा स्पष्ट जुइ । प्रस्तावनाय् पूर्ण प्रेस स्वतन्त्रता धकाः च्वयातःगु दुसा धाराय् नं बांलाक हे च्वयातःगु जूसां नं न्ह्यप्यं थें घाकाः प्रेसयात बन्देज तयेगु, नियमय् दुने हयेगु नामय् ऐन तयाः पनेगु ज्या यायेफु धकाः स्पष्ट यानातःगु दु । अझ थीथी जात, जाति, धर्म वा सम्प्रदायया दथुइ स्वापू स्यंकीगु, राज्यद्रोह, लागी बेइज्जती वा अदालतया अवहेलना जुइगु वा अपराध यायेत दुरुसाहन यायेगु वा सार्वजनिक शिष्टाचार, नैतिकताया प्रतिकुल ज्या यायेत, श्रमप्रति अवहेलना याइगु व जातीय थीत्यः मत्यः नापं लैंगित भेदभावयात दुरुत्साहन यायेगु ज्याय् मनासिब प्रतिबन्ध तयेगु कथं ऐन दयेकेगुली रोक लगे याःगु माने याइ मखु धकाः च्वयातःगुया अर्थ कन्हय् वनाः पहिचानया आधारय् प्रदेश दयेकेमाः, न्हूगु प्रदेश दयेकेमाः वा जाति वा समुदायया अधिकार माः धकाः च्वल धाःसा गुगुं नं हालतय् उकियात ऐन हयाः पत्रकारपिंत तकं कुनेगु कथंया व्यवस्था यायेफुगु अवस्था दु धकाः स्पष्ट जुइमाः । लिपांगु इलय् वयाः मुलुकी ऐन २०२० यात विस्थापित यायेगु नितिं मुलुकी संहिता (देवानी व फौजदारी) २०७४ ऐन हयेगु तयारी यानाच्वंगु दु । ओली सरकारं हइगु उगु ऐनय् प्रेस नापं अभिब्यक्ति स्वतन्त्रतायात पनेगु कथंया ज्या जूगु दु धकाः तकं सरोकारवालातय्सं चिउताः प्वंकाहःगु दु । थ्व हे भदौ १ गतेनिसें लागू जुइगु मुलुकी संहिताय् गोपनीयताया अधिकार विषयय उल्लेख यानाः गुलिखे दफां प्रेसयात ज्या यायेगुली पंगः थने फइगु अवस्था दु धकाः संचारकःमितय्सं धायेगु यानाहःगु दु । टेलिफोन वा मेगु प्रविधिया माध्यमं जुइगु खँया रेकर्ड यायेगु विषय, छुं नं मनूया आचरणया चर्चा, प्रकाशन वा प्रशारण यात धाःसा उकियात कसुर कथं नालेगु खँ न्ह्यथनातःगु दु । उकिं थुगु ऐनं आः पत्रकार–तय्त तकं स्वतन्त्रता मदइगु अवस्था वइ धकाः स्पष्ट जूगु दु । आः तयार याःगु मुलुकी संहितापाखें गुगु नं इलय् पत्रकारपिंत समस्या वयेफु नापं प्रेसयात दमन तकं यायेफु धकाः संचारकःमितय्सं उकिया विरोध यायेगु सुरु यानाहःगु दु । आः न्हू हःगु ऐन कथं प्रेस जगतयात समस्या वयेफु धकाः बरिष्ठ संचारकःमितय्सं तकं धायेगु यानाहःगु दु । वास्तवय् थुगु कथंया ऐन हयेगु ज्या जूगुया मूल कारण धइगु वर्तमान संविधान हे खः । संविधानया धारा १९ या आधारय् हे उज्वःगु ऐन हःगु खः । उकिं संविधान हे प्रेस स्वतन्त्रताया विरोधी जुयाच्वंगु अवस्थाय् थुज्वःगु कथंया यक्व ऐन हयाः प्रेसयात दमन याये फइगु अवस्था दु धकाः थुइकेमाः । नेपाःया हरेक राजनीतिक हिउपाःया नितिं छगू महत्वपूर्ण भूमिका म्हिताच्वंगु नेपाःया प्रेस जगतयात हे अथे दमन यायेगु ऐन हल धाःसा कन्हय् वनाः मुलुक गुखे वनी धकाः बिचाः यायेमाःगु ई वःगु दु । उकिं थ्व इलय् ऐनया खँ जक मखु संविधान हे संशोधनया खँ ल्ह्वनेत नेपाःया संचारकःमित तयार जुइमाः ।  "
https://nepalbhasatimes.com/10867,बिचाः,११३८ गुँलाथ्व तृतीया,जिगु लुमन्तिइ शान्ति,"डा. चुन्दा बज्राचार्य                                                          जिगु छेँ ख्यःक्यब, शान्तिया छेँ प्याफः, कान्ति ईश्वरी माध्यमिक विद्यालयया न्ह्यःनेसं । जिपिं गबलय् पासा जुल व ला जितः लुमं मजुल । स्कुलय् ला मखु थें च्वं । शान्तिया छेँ न्ह्यःने कान्ति स्कुल दयेक दयेकं जिगु छेँ नापं सतिगु शान्ति निकुञ्जय् ब्वंगु ला खइमखु ! पद्मकन्या क्याम्पसय् जि न्हिनय् ब्वनाम्ह, व सुथय् ब्वनीम्ह खःला मसिल । वि.सं. २०४६ सालय् नेपालभाषा मिसा खलः स्वनेगु ज्या जुल । नेपालभाषा मिसा खलःया आजीवन दुजःमध्ये छम्ह शान्ति नं खः । # नेपालभाषा मिसा खलः ः नेपालभाषा मिसा खलकं थीथी शीपया तालिम बीगु जुल कि शान्ति न्ह्याबलें न्ह्यःने लाः । सयेकेगु व सीकेगु धालकि वयागु उपस्थिति क्वातुसे च्वनी । नेपालभाषा मिसा खलःपाखें थाय्थासय् जुइगु मिसापिनिगु शीपया ब्वज्या जुइ, अन शान्ति मदयेकं गाइ हे मखु । शान्ति थः स्वयम नं लं सुइगु, स्वीटर थायेगु, थीथीकथंया म्हिचा, ब्याग, स्वां आदि दयेकीम्ह जूगुलिं मिसा खलकं नं ब्वति काये माल कि शान्तिं दत्तचित्त जुयाः माःमाःगु सकतां हलज्वलं मुंकेगु ज्या यानाबी । ब्वज्या जुयाच्वंथाय् नं उलि हे दत्तचित्त जुयाः लगे जुयाच्वनी । दां दाँछि नं हिनामिना मयासे सकसितं थःथःगु दां इना बीगु जक मखसे मिसा खलःयात नं बीगु याइगु खः । साहित्यिक ज्याझ्वलय् नं गबलें गबलें शान्तिं चिनाखँ च्वयाः नं ब्वनाः न्यंकू धइगु खः मिसा खलःया पासापिनि लुमं हे जुइ ।सुति कापतय् छाप तयाः तन्ना, रुमाल, चकतिया खोल, फ्वंगाया खोल, आदि तयार यायेगु शान्तिया व्यक्तिगत उत्पादन हे खः । मिसा खलःया आपालं पासापिंसं थज्याःगु न्हूगु पहःया सामान न्याइगु स्वाभाविक हे जुल । कापःया जक मखु कापी नं दयेकेगु याः । फुलस्केप भ्वँतय्, ध्वःदुगु भ्वँया नं शान्तिं दयेकेगु याः । पासा जूगु नातां जिं नं शान्तियाके अज्याःगु आपालं भ्वं न्यानाः च्वये नं लं । # नेपालभाषा एम.ए. नेपालभाषा मिसा खलःया दुजःकथं जक सीमित मजुसे नेपालभाषा विषयय् एम.ए. नं ब्वने सिधयेकल । २०४७ सालया संविधान लिपा नेपालभाषाया माध्यमं आखः ब्वंकीगु जगतसुन्दर ब्वनेकुथि स्वनेगु झ्वलय् ब्वनेकुथिइ ब्वंकीपिं शिक्षिकापिं ‘जिं व्यवस्था यानाबी’ धकाः बचं बिल । उगु इलय् शान्तिं नेपालभाषा विषय कयाः एम.ए. यानाच्वंगु व जागिर नयाः गनं नं तक्यना मच्वंगुलिं ब्वनेकुथिइ कक्षा न्ह्याकूसा मस्तय्त आखः ब्वंका बी धाःगु खः । लिपा जिं मिसा खलःया पासापिंत नं स्कुलय् आखः ब्वंकाबीत इनाप याना । शुरुइ आखः ब्वंकीपिं शिक्षक–शिक्षिकापिंत तलब बी मफुसां पासापिंसं आखः ब्वंका बी धकाः बचं बिउगु जुल । अबलय् माया मानन्धर, भगवती महर्जनपिंसं सहलह जूकथं आखः ब्वंकेगु नं शुरु यानादिल ।शान्तियात न्यनाबलय् धाःसा वं थः नेपालभाषाय् एम.ए. यानाच्वनागुलिं ब्वने सिधयेकाः जक वये धकाः बचं बिल । अनं लिपा नेपालभाषा एम.ए. ब्वने क्वचायेकाः शान्तिं जगतसुन्दर ब्वनेकुथिइ नेपालभाषा विषय ब्वंकेगु शुरु यात । # सहायक प्रिन्सिपल ः जगतसुन्दर ब्वनेकुथिइ २०४७ साल फागुन १२ गतेनिसें कक्षा संचालन जुल । शुरु शुरुइ आखः ब्वंकीपिं शिक्षकपिंत तलब बीगु क्षमता ब्वनेकुथियाके मदु । लिपा जूलिसे भचा भचा खः थें, मखु थें शिक्षक–शिक्षिकपिंत पारिश्रमिक बीगु नं व्यवस्था जुल । २०४८ सालंनिसें शान्तिं ब्वनेकुथिइ आखः ब्वंकेगु शुरु याःगु खः । थ्व इलय्तक थ्यंबलय् ब्वनेकुथिं शिक्षक–शिक्षिकापिंत भचा भचा पारिश्रमिक बीगु जुइधुंकल ।ब्वनेकुथिइ कक्षा न्ह्याकाबलय् शुरुइ माया मानन्धर व भगवती महर्जनं आखः ब्वंकादीगु खःसा वयां छुं ई लिपा रत्नदेवी कसाः नं दुथ्यात । न्हापां ला प्रधानाध्यापकया निंतिं माया मानन्धरयात हे इनाप यानागु खः, तर मायां प्रधानअध्यापकया भाला काये मखु धाःगुलिं रत्नदेवी कसाः प्रधानाध्यापक जुल । बहुदल वयेधुंकाः निक्वःगु स्थानीय निकायया चुनावय् रत्नदेवी कसाः मिसा नससय् दनादिल । अनं लिपा माया मानन्धर प्रधानाध्यापक जुसेंलि प्रि–प्राइमरी तहया सहायक प्रिन्सिपल भगवती महर्जन व वयां च्वय्या तहया सहायक प्रिन्सिपल शान्ति मानन्धर जुयाः ब्वनेकुथियात न्ह्याकेगु ज्या जुल । # नेपालभाषा शिक्षिका ः नेपालभाषाय् एम.ए. याःम्ह जूगुलिं शान्तिं ब्वनेकुथिइ नं नेपालभाषा हे ब्वंकेगु जुल । तर उकिया निंतिं आखः ब्वंकेत सफू मदुुगु अवस्थाय् ब्वनेकुथिं हे नेपालभाषा विषयया सफू ‘पलेस्वां’ पिथनाः न्यागू तगिंतक ब्वंकेगु व्यवस्था याःगु जुल । ग्वः आखः धाःसा प्रि–प्राइमरी तगिमय् ब्वंकेगु ज्या जुल । ब्वनेकुथिइ १० गू तगिं तक ब्वंकेगु व्यवस्था जुसेंलि ९ व १० तगिमय् नं शान्तिं हे नेपालभाषा ब्वंकेगु ज्या जुल ।नेपाल सरकारं पिथंगु लुँध्वाखा व जगतसुन्दरपाखें पिदंगु सफू पलेस्वां तगिं छगूनिसें १० गूतक ब्वनेमाःसां उगु सफू बजारय् न्यायेगु धाःसा मदु । तर जगतसुन्दर ब्वनेकुथिइ न्ह्यागु तगिमय् नं नेपालभाषा छगू अनिवार्य ब्वनेमाःगु विषय खः, तर सफू धाःसा मदु । थज्याःगु परिस्थितिइ नं शान्ति स्वयम थम्हं हे दक्वं तगिंयात ल्वयेक चिनाखँ, बाखं, च्वखँ, ब्याकरण आदि थीथी सफूपाखें ल्ह्ययाः ब्वंकेगु याइगु खः । उलिजक मखु विद्यार्थीतय्त ब्वंकेत माःगु आवश्यक ज्वलंत दयेकाः, फोटोकपि यानाः नं इना बीगु ज्या यानाच्वनीगु खः । अज्याःगु सामग्री दुथ्याकाः पाठ््य सफूया रुप बियाः पिथनेगु कुतः नं मयाःगु मखु, तर पिथने धाःसा मफुत । # नेपालभाषा ब्वने प्रेरणा बीम्ह ः एसएलसीइ नेपालभाषा विषय नापं ऐच्छिक गणित, कम्प्युटर आदि विषय तयाः उकी मध्ये छगू जक विषय काये दइ धइगु व्यवस्था यानातःगुलिं विद्यार्थीतय्त थाकुइ धकाः खँ न्यंकाः सकलें विद्यार्थीयात थुइकाः नेपालभाषा विषय कयाः हे ब्वनेत प्रेरणा बीम्ह शिक्षिका खः शान्ति मानन्धर । नेपालभाषा विषय कयाः ब्वंपिं विद्यार्थीतय् थम्हं फक्व ग्वाहालि यायेगु नं याः शान्तिं । शारीरिक, बौद्धिक व नैतिक रुपं जक मखु, आवश्यक जुल धाःसा आर्थिक रुपं नं ग्वाहालि यानाः नेपालभाषा विषय ब्वनेगुलिइ प्रेरणा बीत लिफः मस्वइम्ह शिक्षिक खः शान्ति । अथे जूगुलिं नेपालभाषा विषय कयाः ब्वनीपिं विद्यार्थीया ल्याः नं म्हो मजू । # शान्ति सिरपाः जगतसुन्दर ब्वनेकुथिया विद्यार्थीतय्त नेपालभाषा विषय कयाः ब्वनेगु प्रेरणा बीगु झ्वलय् ‘शान्ति सिरपाः’ नं नीस्वनेगु ज्या जूगु खः । ब्वनेकुथिया विद्यार्थीतय्सं नेपालभाषा विषय कयाः एसएलसी (थौंकन्हय् एसइइ)) उत्तीर्ण जूपिं विद्यार्थीमध्ये दकलय् अप्वः ल्याः हयेत सफल छम्ह मिसा व छम्ह मिजंयात सिरपाः बीगु ल्याखं शान्ति सिरपाः नीस्वनेगु ज्या जूगु खः । शान्ति सिरपालय् तक्मा, दसिपौ व दां सिरपाः दु । थ्व सिरपाः स्वनेधुंकाः स्वदँ ति बांलाक हे न्ह्यात । वयां लिपा सिरपाः स्वंम्ह शान्ति थः हे बांमलाक म्हं मफुत । शान्ति थः हे म्हं मफयेवं शान्ति सिरपाः लःल्हायेगु ज्या नं लिकुन ।शान्ति म्हं मफुसां वयागु ज्यायात हौसला व प्रेरणा बीकथं माया व जिं थ्व ज्यायात हाकनं न्ह्याकेगु निंतिं सहलह नं जुल । अबलय् शान्तियात नं न्ह्यःने तये दःसा जिउ । शान्ति नं लय् ताइ धइगु विचाः वल । वयां लिपा शान्तिया छेँजःपिंत न्यनेकने यानागु इलय् शान्तिया दाजु ज्ञानेन्द्र दाइ थः हे स्कुलय् वयाः शान्तिया नामं स्वनातःगु ‘शान्ति सिरपाः’ गथे खः अथे हे हाकनं न्ह्याकेगु धयादिल । थुकथं खँ ल्हानागु व एसइइया लिच्वः पिदंगु छुं दिं लिपा हे शान्ति हाकनं बामलाक म्हं मफुत, अले शान्ति गबलें नं सुयातं अशान्ति मजुइकथं शान्त जुया वन । जिलिसे सतीपिं पासापिंमध्ये दकलय् सतिम्ह पासा धइम्ह हे शान्ति । सुखय् न्हिलाःन्हिलाः सुखया सवाः कायेफुम्ह जक मखु । दुःखय् नं मिखां ख्वबि हायेकाः दुःख तंका बीफुम्ह पासा खः शान्ति । जीवनया आपालां थथ्याःक्वथ्याःया इलय् नं नापनापं च्वनाः, फक्व ई बियाः भौतिक, अभौतिक रुपं नापनापं जुयापिं जिपिं । जिपिं थवंथवय् जक मखु, जिगु छेँजः व शान्तिया छेँजःया दथुइ नं उलि हे भ्यलय् पूपिं । २०७२ सालया तःभुखाचं जितः धुमवाराहीइ थ्यंका बिल, शान्तियात वयागु ल्वचं यानाः वयागु छेँ अनामनगरय् हे सीमित यानाबिल । ल्वय् व भुखाचं जिमित थुलि तापाक यंकाबिल कि शान्तिया तता लक्ष्मी मदुगु तकं मसिल । उलिजक मखु, शान्तिया ल्वय् छु गथे जुयाच्वन धइगु तक नं मसिल । शान्ति कःसिइ दःगु धइगु नं मसिल, शान्तियात अस्पताल यंकूगु नं मसिल ।जगतसुन्दर ब्वनेकुथिइ एसइइ पास जूपिं विद्यार्थीतय्त विदाइ बीगु ज्याझ्वलय् दबुलिइ च्वँच्वनागु इलय् भगवतीं न्हाय्पनय् तीजक धाल, ‘शान्ति मफयाः भेन्टिलेटरय् तयाः नं आईसीयुलय् तयातल’ धाल । ‘का जि थनं तुं वीर अस्पतालय् वनाः स्वः वने’ धकाः धयाबलय् ‘नाप लाके मबिउ । न्हिनसिया ३ निसें ४ ताःइलय्तक जक क्यनी’ धाल । नवाये मफुम्ह, भेन्टिलेटरय् तयेधुंकूम्ह आईसीयुलय् हःगु धयागु स्वास्थ्य बांलाना वल जुइ धकाः च्वना । निन्हुतक मनय् दुने ‘शान्ति, शान्ति’ जक लुमना वयाच्वंसां नं छकः नाप लाः वने धाधां गबलें छु, गबलें छु धाल । थौं ला छकः नाप लाः हे वने, इलय् हे लाकाः वने धकाः मती तयाच्वनागु इलय् लाक्क पोनया घन्टी न्यात । जगतसुन्दर ब्वनेकुथिं फोन यानाः सुनितां ‘शान्ति मंत हँ ! ३ बजे पशुपतिइ सिथं यंकीगु हँ !’ धाल ।स्वन्हु न्ह्यः जक ‘शान्ति मफु धकाः सुनां हे फोन छकः हे मयाः’ धकाः सुनितायात धयागु, तर थौं सुनितां शान्तिया बारे फोन यातं नं अज्याःगु दुःखया खँ न्यनेत । शान्तिया सासः दुबलय् वयात नाप लाये मखंसां शान्तिया म्हगःयात दकलय् लिपा दर्शन यानाःइन्न्न मिंगु नुगः ज्वनाः पासा शान्तियात सिँपय् तयाः मि तये धुंकाः झ्यातुगु मन ज्वनाः शान्तियात लुमंकु लुमंकुं याकःचा जि लिहां वया ।"
https://nepalbhasatimes.com/10957,बिचाः,११३८ गुँलाथ्व पञ्चमी,च्वने खनी ला झी मोनो रेलय् ?,"येँ महानगरपालिकाय् विद्यासुन्दर शाक्य मेयर जुयादीगु नं दत्या दइन । अय्नं मेयर साहेबं येँ महानगरवासीतय् लागिं अज्याःगु सुबिधा जुइ कथं महानगरयात सुन्दर दयेकेगु छुं कथंया ज्या धाःसा आः तक न्ह्याकादीगु मदु धाइ । धायेत ला मेयर साहेबं थम्हं सच्छिन्हु दुने सछि व छगू ज्या याये धकाः प्रतिबद्धता नं प्वंकादीगु खः ।                                                         तर वय्कः मेयर जुयादीगु झिंन्याला दइगु जुलं नं आः तक झिंन्यागू ज्या हे यायेफुगु मदुनि धकाः आलोचना जुयाच्वंगु दु । आः मेयर साहेबं ज्या मयाः धकाः धायेगु नं गथे ? व्यस्त ला वय्कः न्ह्याबलें हे व्यस्त दु । व व्यस्तता बरु गबलें बिदेशय्, गबलें उद्घाटनय् व गबलें शिलान्यासय् जुयाच्वन का । आः थ्व नं ला छगू कथंया ज्या हे खःनि मखुला ? थुकी हे ब्यस्त जुयाच्वसेंलि मेगु ज्या छाय् याये माल ? मखु ला ? झीपिं नं ला वहे पहयापिं खःनि । न्ह्यागु छगू ज्या जूसां मेयरयात निं दोष बीधुंकी । झीथाय् न्ह्याम्ह हे मन्त्री प्रधानमन्त्री वःसां नं वहे खः । जनतायात सुविधा बीगु धाल कि गबलें पुन्हि वयेकेमानि, गबलें आंैसी वयेके मानि । थःगु सुविधा बढे यायेगु धाल कि थौंया कन्हय् हे निर्णय यायेधुंकीगु दु । बहनी खँ जूसा सुथय् हे निर्णय जुइधुंकीगु । आः मेयर साहेबं ज्या मयाः धकाः धाये माःगु नं ला मदुनि । वा वल कि येँया सतकय् खुसिबाः हे वःथें लः ह्वालाह्वाला वइ । येँया न्हू पुखूयात स्यंकेगु भिंकेगु हाकनं स्यंकेगु यानाः ३ करोड ति दां खर्च यायेधुंकल । थ्व नं ला ज्या हे खः । आः थुकी ठेकेदारं गडबड यानाच्वंगु खःसा मेयरयात छुकिया दोष ? महानगरया स्वंगू स्वंगूमछि करोड दां फुका बिल । दां फुकेत नं ज्या याये हे माः । ज्या मयाःसा दां फुइ ला ? झीथाय् गपाय् गपाय्हाकःगु खुसिइ ताँ दयकेत लः सुके यायेम्वाः । तर न्हू पुखू भिंकेत लः नापं सुके याना बिल । आः थ्व सम्पदा थेंज्याःगु थासय् नापं ब्यापार यायेगु प्रस्ताव वय्कलं न्ह्यःने हयाच्वंगु दु । कन्हय् न्हूपुखू बांलाकाः अन पर्यटक हयेगु, कफीसप चायेकेगु अले आम्दानी यायेगु धइगु वय्कःया योजना खः । तर आः न्हूपुखू सुके जूगु स्वयेबलय् अन आः गुगु ग्राउण्ड थें बने जुयाच्वंगु खः, फुटपाथ मार्केट खोले याना बिल धाःसा उकिं बरु यक्व आम्दानी जुइ ख्वाः वः । धाइपिंसं ला छु नं धाइ धायेबलय् अथे यात धाःसा येँेदय् कुरुप जुइ । बांलाइ मखु । तर गय् बांमलाइ ? मेयर साबया हे नां हे सुन्दर खः, विद्यासुन्दर । वयेकःया नां हे यदि विद्यासुन्दर खःसा येँदेय् गय् यानाः कुरुप जुइ ? उकिसनं वय्कःयात उपमेयर छम्ह नं ल्वःम्ह लाःगु दु । विपक्षी दलयाम्ह जूगुलिं मेयर साबयात साप मछिं । मेयरं ज्या याःसा जितः मधाः धकाः गनीगु । ज्या मयाःसा मेयरं ज्या हे याये मफु धकाः गनीगु । थव् विपक्षी दलयाम्ह जुल धायेवं मेयर साहेबया ज्याय् पंगः ला थने मजिल नि हरि प्रभा खड्गीजु । बरु भागबण्डा मिले मिले यायेमाःगु खःसा गुलि भाग माःगु खः तप्यंक हे धयादिसँ । थौंकन्हय् न्ह्यागु ज्या नं भागबण्डां चले जुइ । छिं छिगु भागया खँ धयादिसँ, मेयर साबं उकी स्व हे स्वयादी । टनटन छाय् ?अथेला झी दुई तिहाइया दम्भ दुम्ह शक्तिशाली प्रधानमन्त्री ओलिी व मेयर साहेबया ज्याखँ भचा भचा ज्वः नं लाः । निम्हं छगू हे दलया कार्यकर्ता । राजनीतिक दल नेकपाया छम्ह नेता कार्यकारी प्रमुख, मेम्ह नगर प्रमुख । छम्ह निदँया दुने पानीजहाज चले याये धाइम्ह । छम्ह निदँया दुने मोनो रेल चले याये धाइम्ह । अथे ला धाइपिंसं ला मेयर साहेब व प्रधानमन्त्री ओली थः लाःपिं खः नं धाइगु । खःसा खः का । झीत छु । झीत ला कि पानीजहाजय् च्वने माःगु दु, कि मोनोरेलय् च्वने माःगु दु । पानीजहाज व मोनो रेलय् च्वने धकाः पियाच्वंपिं यक्व हे दु । गुलिं सीगु हे पेण्डिङय् तयाः नं च्वनाच्वंगु दु । मेयर साहेबं स्थानीय तहया निर्वाचनय् थः मेयरय् त्यात धाःसा निदँया दुने येँय् मोनो रेल चले याये, स्मार्ट सिटी दयेके धयादीगु खः । प्रधानमन्त्री ओलीं नं निदँया दुने पानीजहाज चले याये धयादीगु खः नि । अथेहे निदँया दुने तुइन बिस्थापित याये नं धयादीगु खः । तर तुइन बिस्थापित याइथें ला मच्वं, स्वनिगःया नेवाःतय्त चाहि विस्थापित याइ थें च्वं का बरु । मेयर साबं निदँया दुने येँ महानगरय् मोनो रेल चले याये धाःगुलिं महानगरवासीत दंग जूगु खः । मोनो रेलय् च्वने दइन धकाः । आः मोनो रेलय् च्वने दइगु जूगु खः ला मसिउ, आः येँ महानगरया सतक बेहाल जुयाच्वंसां दयकेत कुट मयाः । छाय् दयेके माल लँ नं ? मोनोरेल वइगु जुल धाःसा झीत लँ धइगु हे माली मखु । अथे ला नेपालय् खुसिया ताँ छपु दयेकेत ला निदँ माः धाःसा मोनो रेल गय् यानाः निदं सिधइ धकाः चिन्ता कयाच्वंपिं नं यक्वं दु । तर थ्व ला नेपाः देय् खः । आः मेयर साहेबं धालकि तयार जु हे जुइ नि धकाः पत्याः याःसां ज्या धाःसा इलय् सिधइ मखु । अथे ला मेयर साहेबं नं यक्वसिया प्रतिबद्धता कयातःगु दु । धन्दा कायेम्वाः । ज्या यायेत ३६५ न्हु झीके दु । निन्हु प्यन्हु सितिकं वंसां मूल ज्याय् लिच्वः लाइ मखु । वय्कः न्यादँया लागिं मेयर जुयादीम्ह खः । फुक्क ज्या छन्हुं सिधयेकल धाःसा बाँकी न्हि छु याना च्वनेगु ले ? आखिर न्ह्यागुसां न्यादँ बिते यायेमाःगु दु । हथाय्चायां छु याये ? आः येँ महानगरया सतक फुक्क ग्वारागिरि जुल धकाः नं आलोचना जुयाच्वन । आः सतक ग्वारागिरी जुल धकाः छु जुइ ? वा वल कि अन लः मुनी हं ? वा वइबलय् वइगु हे लः खःसा गालय् लः ममुंसा दुरु मुनी ला ? कि मखुसा प्रधानमन्त्रीयात धयाः वा वइबलय् लः मखु दुरु अथवा ग्याँस वयेका बी माल धाये माल । वा वल कि सतकय् ध्याचः जुइ, निभाः त्वल कि धुफ्वः दनी । व ला प्राकृतिक खँ खः । लः लात कि ध्याचः जुइ, निभाः लात कि धू जुइ । सुनां मसिउ ? अथे जुल धकाः आलोचना याइपिं नं दु । तर आलोचना जक मखु तारिफ याइपिं नं ला दु नि । मालावं वन धाःसा अज्याःपिं कार्यकर्ता गुलि दु गुलि । धाइगु नं दु नि, कार्यकर्तातय्सं नेतातय्गु मलद्वारयात नं हरिद्वार खनी हं । थ्व कार्यकर्तातय्गु खँ न्यनादिसँ, अले छु छु जुल सी नि । आः येँ महानगरया सतक फुक्क ग्वारागिरि जुल धकाः नं आलोचना जुयाच्वन । आः सतक ग्वारागिरी जुल धकाः छु जुइ ? वा वल कि अन लः मुनी हं ? वा वइबलय् वइगु हे लः खःसा गालय् लः ममुंसा दुरु मुनी ला ?"
https://nepalbhasatimes.com/10967,बिचाः,११३८ गुँलाथ्व पञ्चमी,म्हुतुप्वाः तिकादिसँ !,"देय् संचालन यायेत राजनीति माः । तर । मात्र । फुस्लुगु राजनीतिं देय् संचालन जुइमखु । देय् न्ह्याः वनीमखु । देय्यात अग्रगमनया लँय् न्ह्याकेगु खःसा विकास माः । जनताया जीवनय् रुपान्तरण हयेमाः । बिडम्वना ! देशय् थौं राजनीतिया चलखेल गुलि दु । खँ ल्हानां मब्याः । उखेंथुखें । राजनीति । राजनीति हे जक । छरपष्ट ।                                                         जनताया धाःसा प्वाः फुस्लुं, ल्हाः हुस्लुं । जनताया प्वाः जायेका बीगु राजनीति खने मदुनि । छाया नाटक । स्वप्न प्याखं थें विकास, समृद्धिया रंगीचंगी किचः, किपालुत क्यनी । पलख मिखायात सन्तोष बी । तर अनया अनसं फुक्कं अलप जुइ । तनावनी । थुकथं थौं देशय् खने दयाच्वंगु राजनीति जनताया निंतिं नया बजि न्ह्यये थें जुयाबी । प्वाथय् पित्याइ । तर नया बजि ! गथे नयेगु ? गथे यानाः घुर्केगु ? प्वाः द्यां लाइ ।राजनीतिक दलतय् सिद्धान्त दइ । दयेमाः । सिद्धान्त, विचारं राजनीतिक क्रियाकलाप न्ह्याकी । न्ह्याइ । देय् व जनतायात समृद्धिया लँय् गुकथं यंकेगु ? दलतय्त राजनीतिक सिद्धान्त्ं मार्ग निर्देशन यानाच्वनी । फसय् ब्वयाच्वनीगु झण्डां जक नं गुगुं दलया निष्ठा गुलि ग्यं । प्रमाणित याइमखु । थौं देशय् सरकारय् च्वनाच्वंगु कम्युनिष्ट पार्टी ‘एसियाया दकलय् कम्युनिष्ट दल’ धका दम्फु थानां जक मगाः । थःगु सिद्धान्तकथं जनताया हित व कल्याणया निंतिं समर्पित नं जुइमाः । जुइ फयेकेमाः । थःगु थःगु राजनीतिक सिद्धान्तयात देय् व जनताया पक्षय् कार्यान्वन यानाः राजनीतिक दलतय्सं आम जनतायात आकर्षित यायेत स्वइ । जनताया विश्वास थःपाखे साली । खः । राजनीतिक दलतय्सं सैद्धान्तिक आकर्षण क्यनी । तर । देय्या विकास, उन्नति धइगु मात्र दलतय् सिद्धान्तया आकर्षण जक मखु । दलतय्सं थःगु कार्यकालय् थःगु सिद्धान्तयात गुकथं जनताया हित–कल्याणया निंतिं इमान्दारीतापूर्वक छ्यली उकिं सिद्धान्तया औचित्य क्यनी । पुष्टि याइ । थौं देशय् कम्युनिष्ट पार्टीया सरकार दु । थौंकन्हय् कम्युनिष्ट पार्टीया कार्यकर्तातय्सं दावी याइ । थौंया नेपाःया कम्युनिष्ट पार्टी एसियाया हे दकलय् तःधंगु कम्युनिष्ट पार्टी ! धाये । थ्व दावी पाय्छि जू । तर थज्याःगु दावीइ तनाः छुं ईया निंतिं जक आत्मरतिया अनुभव याये दइ । फइ । सिद्धान्त, विचार अनुरुप आम जनताया जीवनस्तरय् परिणाममुखी उपलब्धि जबतक चूलाके फइमखु, बी फइमखु सिद्धान्त, विचार जनताया मिखा पीकेगु छलछाम जक जुइ । राजनीतिक पार्टीया सिद्धान्त वया आदर्श जुइ । आदर्शप्रतिया प्रतिवद्धता हे पार्टी गुलि सिद्धान्तप्रति निष्ठावान । क्यनी ।फसय् ब्वयाच्वनीगु झण्डां जक नं गुगुं दलया निष्ठा गुलि ग्यं । प्रमाणित याइमखु । थौं देशय् सरकारय् च्वनाच्वंगु कम्युनिष्ट पार्टी ‘एसियाया दकलय् कम्युनिष्ट दल’ धका दम्फु थानां जक मगाः । थःगु सिद्धान्तकथं जनताया हित व कल्याणया निंतिं समर्पित नं जुइमाः । जुइ फयेकेमाः । मखुसा आम जनतां ‘किसि तःधिकः जुयां छु याये ?’ धाथें धाइ । जनता निराशांग्रस्त जुइ ।राजनीतिक सिद्धान्त, आस्था धइगु अनेक दइ । थीथी दलतय् वैचारिक आस्था पाइ । प्रजातन्त्रवादीतयसें देय्या विकास यायेत थःगु हे वैचारिक धरातल नाली । खुल्ला व स्वतन्त्रत मानव अधिकारया पक्षय् सः थ्वयेकी । राजनीतिक आस्था दलतय्सं थःथःगु विश्वासकथं नाली । गुगु ठीक, गुगु बेठीक । थःथःगु दृष्टिकोणकथं क्वःछी । तर छता खँ । थौं राजनीतिक वृत्तय् दुःखद् खँ जुइ ! नेतातय्सं छाय् थःगु आचरण थम्हं नालाकाःगु विचाः, सिद्धान्त अनुरुप क्यनीमखु । छम्ह प्रजातन्त्रवादी दलया शीर्षस्थ नेतां छगू सहलह ज्याझ्वलय् ब्वति काइ । टि.भि.इ क्यनी । उम्ह नेतायात ज्याझ्वलय् सहभागितय्सं न्ह्यसः तइ । जिज्ञासा प्वंकी । उम्ह प्रजातन्त्रवादी नेतां प्रश्नकर्तातय्त ‘सुम्क च्वं, अप्वः हालेमते’ धकाः लिसः बी । विश्वसनीय, मन लुधनीकथंया छुं लिसः बी फइमखु । लिसः बिउगु शैलीं हे वयागु व्यवहार सी दइ । तसकं कठोर खने दइ । प्रजातन्त्रवादी नेतां जनताया नुगःयात खुल्लाकथं ग्रहण यायेमाः, थुइकेमाः ! ‘सुम्क च्वं, अप्वः हालेमते’ धकाः निषेधया शैली नालीमखु । नाले नं मजिउ ।उगु सहलह, अन्तरक्र्रिया ज्याझ्वलं उम्ह प्रजातन्त्रवादी नेताया प्रजातन्त्रात्मक छबि बुलुका बी । नेताया छविं सम्पूर्ण नेताप्रति हे गलत धारणा ब्वलनी । सम्पूर्ण दलप्रति हे गलत धारणा ब्वलनी । प्रजातन्त्रवादी नेता सैद्धान्तिकरुपं हे जनतयाया खँय् सहिष्णु जुइ । जुइमाः । कठोर जुइमखु । जुइ दइमखु । थौं देशय् दकलय् चिन्तनीय विषय जुइ । नेतातय् आचरण । छाय् इमिगु सिद्धान्त अनुरुप मजुल ! छाय् नेतृत्वतसें सिद्धान्तयात मात्र फ्वनाः नयेगु थलकथं जक छ्यल । छाय् नकाब थें जक ब्वल । नक्कलि सिद्धान्तया गजि त्वंकाः जनतायात लठ्ठ याना तये मजिल । याये मजिल । हनेबहम्ह प्रधानमन्त्री ओलीजु ! छि थौं तःधंगु कम्युनिष्ट दलया नेता ! सरकार प्रमुख । छिगु दलयात कम्युनिष्ट मखु धकाः मेमेगु कम्युनिष्ट सह यात्रीतय्सं नागःतुगः याः । उकिं थःगु दलया सिद्धान्तयात कार्यान्वयन यानाः सकसियां म्हुतुप्वाः तिकादिसँ । मखुसा ……  "
https://nepalbhasatimes.com/10904,बिचाः,११३८ गुँलाथ्व चौथी,ध्यान बरदान,"नीछगूगु सदीया आधुनिक युगय् मनूतय् अनगिन्ति चाहना, घमण्ड, स्वार्थ, तं आदिया कारणं तनावग्रस्त जुयाच्वंगु इलय् स्वच्छ, स्वस्थ्य जीवन गथे यानाः हनेगु ? थ्व चिन्ताया विषय जुयाच्वंगु दु । तनावया कारणं मनूतय् थीथी ल्वचं कयाः जीवन कष्टकर जुयाच्वंगु दुसा ब्लड प्रेसर अप्वया हर्ट अट्याक, पक्षघात व ब्रेन ह्युमरेज थेंज्याःगु खतरनाक प्राणघाटक ल्वचं कइगु ग्याः चिकु ब्वलनाच्वंगु दु ।                                                         वासलं मथियाः समस्या ब्वलना च्वनीगु जीवनया थज्याःगु अवस्थाय् तनावं मुक्त जुया च्वनेया लागिं ध्यान बरदान तुल्य जुयाच्वंगु हलिमय् पूर्वीय संस्कृति अध्ययनया क्रमय् ब्वने दु । ध्यानं मनूतय् नुगलय् च्वनाच्वंगु मि स्यानाः सिचु ह्वला बी । लः मदयाः गना वनाच्वंगु स्वांमा लः बिइवं तिं स्वाना वइथें तनावंग्रष्ट मनू ध्यानं स्फूर्त जुइ । तर ध्यान गथे यानाः च्वनेगु ? थ्व महत्वपूर्ण विषय जुयाच्वंगु दु । पूर्वीय आध्यात्म संस्कृतिइ उल्लेख जुयाच्वं कथं ध्यान मुख्य यानाः हिन्दू, ताव व बुद्ध धर्मय् आधारित जुयाच्वंगु दु । अथेहे यहुदि, क्रिश्चियन व इस्लाम धर्म कथं नं ध्यानय् च्वनेफुगु उल्लेख जुयाच्वंगु दु । तर सत्य खँ न्ह्यागु हे कथं ध्यानय् च्वंसां थुकिया मू उद्देश्य धइगु मनय् शान्ति प्राप्ति हे खः । उकिं लँपु पाना च्वंसां मू खँ, ध्यानय् च्वनेगु खः, ध्यानय् पारंगत जुइगु हे खः ।तर ध्यानय् च्वने उलि अःपु मजू । बौद्ध ध्यान केन्द्रय् च्वनाः बुद्ध धर्म प्रति आकर्षित जुयादीम्ह क्यानाडाया राजनीतिज्ञ व बौद्ध धर्म सम्वन्धि च्वमि जोन हर्गनं धयादी कथं ध्यानय् च्वने मसल धाःसा थ्व ईया बरबादी जक जुइ । नापं थुकिं झन् तनाव अप्वया जीवन झन झन कष्टकर जुइ । क्यानाडाया राजनीतिज्ञ व बौद्ध धर्म सम्वन्धि च्वमि जोन हर्गनं धयादी कथं ध्यानय् च्वने मसल धाःसा थ्व ईया बरबादी जक जुइ । उकिं ध्यानय् च्वनेत योग्य गुरु व सही गुरुया जरुरी जू । उकिं ध्यानय् च्वनेत योग्य गुरु व सही गुरुया जरुरी जू ।बुद्ध धर्म कथं ध्यान छगू कथंया अभ्यास खः गुकिं मनूतय् मन शून्यताय् तयाः स्वच्छ, स्वस्थ्य जीवन हने फइ । मनयात शुन्यताय् तयेगु धयागु चिकित्सकतय् धापू कथं घालय् गथे हानिकारक किटाणुया हमलां घाः स्यानाच्वनी, घाः लनी मखु, तर घालय् हानीकारण किटाणु शुन्य जुल कि घाः लना वनी, अथेहे हानीकारण भावनां हमलां बचे यानाः मनयात खालि याना तयेगु हे ध्यान खः । ध्यानं मनूत जागरुक जुयाच्वनी । होशियारी नं जुयाच्वनी । थुकिं मनूतय् एकाग्रता अप्वया उमिगु कार्य क्षमताय् बृद्धि जुइ । उकिं ध्यानय् च्वनीपिं मनूत वा विद्यार्थी जीवनय् ध्यानय् च्वनीपिं मस्त विचलित मजूसे धैर्यवान जुयाच्वनी । छुं न्हि न्ह्यः उत्तरी थाइल्याण्डया तामलुङ गुफाय् दुने १७ न्हु तक फँसे जूपिं मस्त ध्यानय् च्वनाच्वंगु लुइकूगु खः । खिउँगु सुनसान गुफाय् दुने नं मस्त भयभित मजुसे स्वस्थ जुयाच्वनेफुगु ध्यानया लिच्वः कथं कयाच्वंगु दु । थ्वहे झ्वलय् जोन हर्गनया धापू लुमंकेबहः जू । वय्कलं धयादीगु दु– ध्यानं मनूतय् ज्यान बचे यायेफु । वय्कलं हानं धयादीगु दु कि ध्यानं सिंचित मनं लडाई थें जाःगु भयावह स्थितिइ तकं साम्य यायेगु सामर्थ दु । थ्वहे कारणं वय्कलं धयादीगु दु कि २५०० दँ स्वयां पुलांगु तथागत बुद्धं प्रतिवादन याना बिज्याःगु बुद्ध धर्म व थुकिया प्रयोगात्मक अभ्यास कथं मनयात शान्त यानाः शुद्ध याना तयेगु क्रिया, गुकियात ध्यान धयाच्वन, हलिमय थौंया आधुनिक युगय् नं उलि हे महत्वं जायाच्वंगु दु । बुद्ध धर्म चेतना अभिबृद्धि, ज्ञानया धुकू व आन्तरिक शक्ति प्रदायक जूगु जुयाः नांजाःम्ह मेम्ह बौद्ध विद्वान अमेरिकाया रवर्ट थूरमानं बुद्ध धर्मयात ‘इनर साइन्स’ या संज्ञा बिउगु दु । ध्यानया तःधंगु महत्व दुगु जुयाः बैज्ञानिकतय्सं ध्यानया अभ्यास यायेत बः बियाच्वंगु दु । हार्डवर्ड विश्वविद्यालयय् यानास्वःगु अध्ययन कथं ध्यान याइपिं मनूतय्के ध्यान मयाइपिं मनूतय्के स्वयां न्ह्यपुया हिप्पोकयाम्पस धाइगु थासय् दइगु छगू कथंया तत्व गुकियात अम्याइर्गदल धाइ, उकिया मात्रा अप्वः दयाच्वनी । थ्व तत्व अप्वः दइपिं मनूतय्के तं म्हो जक जुइ । अथेहे ध्यानय् च्वनीपिं मनूतय्के अल्जाइमर थेंज्याःगु ल्वः जक मनिगु ल्वचं कइमखु । नापं ध्यानं मनूत स्वस्थ जुयाः बुरा बुरीया बैसय् नं ल्याय्म्ह ल्यासे पह वयाच्वनी । ध्यानया थज्याःगु थीथी कथंया महत्वया कारणं हलिमय् ध्यान याइपिनि संख्या न्हापा स्वयां अप्वया वयाच्वंगु दु । नापं थीथी कथंया ध्यान केन्द्रत चालाच्वंगु दु । ब्वने दु कथं लिपांगु इलय् हलिमय् थीथी थासय् बौद्ध ध्यान केन्द्र यक्वः हे चालाच्वंगु दु । थुकिं ध्यानया अप्वया वनाच्वंगु महत्वयात थुइकेफु । तर ध्यान ई व परिस्थिति नाप स्वाना च्वनीगु क्रिया जूगु जुयाः थुकिया महत्व नं व हे कथं थथ्याः क्वथ्याः जुयाच्वनी । तथागत बुद्धं धयाबिज्याःगु दु कि वसपोलं प्रतिपादन यानाबिज्याःगु बुद्ध धर्मय् अन्त्यपाखे बुद्ध नाप स्वानाच्वंगु छुं नं कृति वा क्रियाकलाप दक्वं लोप जुयावनी । गथे बुद्ध मूर्ति वा चैत्य ध्वस्त जुइ । शीलया आचरण मदया वनी । न्हापांनिसें चले जुया वयाच्वंगु धाःसां बुद्ध धर्मया महत्व मदया न्हनावनी । थज्यागु अवस्थाय् ध्यानया अभ्यास नं समाप्त जुइ । अबलय् हलिमय विनासं क्वातुक्क हाः काये धुंकी । स्वःस्वःथाय् ल्वापु, आतंक व युद्ध आदिया कारणं जनजीवन अस्तव्यस्त जुयाच्वनी । मनूत बुद्धिहीन जुया पशु समान जुइ । ज्यानया मूल्य दइ मखु ।तर मैत्री बुद्धया उदय नापं हलिमय् हानं शान्तिया स्वां वा गाइ । न्यने दु कथं मैत्री बुद्धया पालाय् मनूत ध्यान्ती जुइ । ध्यान मनूतय् न्हिया न्हिथंया चर्या जुइ । मैत्री बुद्ध स्वयम ध्यानी जुयाबिज्याःगु जुयाः वसपोलया ध्यानया ज्योतिर्मय प्रभाव अले मैत्री, करुणाया निरन्तर प्रभावया कारणं हलिमय् सुख, समृद्धिं भय बियाच्वनी । ध्यान सिंचित स्वच्छ मनया कारणं मनूत स्वत्त स्फूर्त जुयाः शान्त जुयाच्वनी । आन्तरिक जागरणया कारणं मनूत विद्वान जुयाः प्रज्ञावान, धैर्यवान व ज्ञानी जुयाच्वनी । उमिगु निःस्वार्थी मन परोपकारी भावना व सेवाया कारणं समाजय् थवं थवय् मित्रता क्वातुया च्वनी । गुकिं समाज धिसि लानाच्वनी । ल्वापु ख्यापुया न्ह्यसः तकं दनीमखु । शुद्ध मन, स्वच्छ जीवनया लिच्वः कथं कुशल मंगल जुयाः मनूतय् आयु ताहा जुयाच्वनी । धात्थें ला अबलय् विश्व हे स्वर्ग समान जुयाच्वनी । न्यने दु कथं मैत्री बुद्ध गुम्हेसित ध्यानी बुद्ध धकाः नं धायेगु यानाच्वंगु दु, आः नं तुषिता भुवनय् ध्यानया आसनय् बिज्याना च्वंगु दु । झीपिं नं ध्यानया महत्वयात थुइका ध्यानय् च्वनाः स्वस्थ जीवन हने सयेके । थ्वहे आधुनिक युगय् स्वस्थ जुयाच्वनेगु उत्तम उपाय खः । भवतु सत्व मंगलम ।  "
https://nepalbhasatimes.com/11049,बिचाः,बिचाः,टर्किया आर्थिक संकट,"टर्किया अर्थतन्त्र थौंकन्हय् डाँवाडोल अवस्थाय् दु । वंगु दछिया दुने अमेरिकी डलरया तुलनाय् टर्कीया मुद्रा लिरा ४० प्रतिशत तक कुहां वयेधुंकूगु दु । वंगु छवाः दुने जक लीरा १६ प्रतिशत कुहां वन । टर्किं थ्व फुक्कया कारण अमेरिका जूगु द्वपं बियाच्वंगु दु । टर्किया राष्ट्रपति रेचेप तैड्ढयप अर्दोआनं ला अमेरिकां थःपिंत लिउनें छुरां तिउगु धकाः हे धायेधुंकूगु दु ।                                                         अमेरिकां टर्किं थःथाय् वइगु आल्मुनियम व स्टिलय् निदुगं कर अप्वयेकाबिइवं टर्किया अर्थतन्त्र स्यनावंगु खः । अमेरिकी प्रशासनं कर अप्वयेकूगु छवाः दुने हे डलरया तुलनाय् लीरा १६ प्रतिशतं अवमूल्यन जूगु खः । टर्किया अर्थतन्त्र डाँवाडोल जुइकथं लीराया अवमूल्यन जुइवं टर्कि व अमेरिका दथुइया तनाव नं सतहय् वःगु दु । खास ला अमेरिका व टर्कि निक्वः विश्वयुद्धया इलय् निसें नापं दुपिं खः । सन् १९५२ निसें हे टर्कि नेटो संगठनय् दुने च्वनाः अमेरिकाया सहयोगी जुया वयाच्वंगु खः । सोमालिया, अफगानिस्तानय् अमेरिकां याःगु आक्रमणय् टर्किं ग्वाहालि नं याःगु खः । थथे नेटो दुने च्वनाः अमेरिकायात ग्वाहालि याना वयाच्वंगु देय् जूसां अमेरिकां कर अप्वयेकाः थःपिनि अर्थतन्त्र स्यंकेत्यंगु जूगुलिं राष्ट्रपति अर्दोआनं अमेरिकां थःपिंत लिउनें छुरां तिउगु द्वपं बिउगु खः । अमेरिकां टर्किविरुद्ध कर अप्वयेकूगु कारण निदँ न्ह्यवः टर्किं छम्ह पादरीयात ज्वंगुलिं खः धयाच्वंगु दु । सन् २०१६ य् राष्ट्रपति अर्दोआनया सत्ता पल्टे यायेगु निंतिं सैन्य कूया असफल कुतः जुल । थ्व सैन्य कूया निंतिं षडयन्त्र याःम्ह धासें पादरी एन्ड्यु्र ब्रुसनयात अर्दोआन प्रशासनं ज्वनाः कुनाबिल । लछि न्ह्यव जक अमेरिकी राष्ट्रपति डोनाल्ड ट्रम्पं ब्रुसन थें ज्याःम्ह महान् क्रिस्चियनयात ताःई तक कुनातःगुलिं अमेरिकां टर्किविरुद्ध कडा प्रतिबन्ध तइ धकाः ट्विट याःगु खः । ट्रम्पं धाःथें टर्किं आयात जुइगु आल्मुनियम व स्टिलय् कर अप्वयेकाः अमेरिकां टर्किविरुद्ध कारवाही सुरु यायेवं थुपिं निगू देय् दथुया तनाव सतहय् खने दयेकःवःगु खः । स्वयेबलय् छम्ह पादरीया कारणं अमेरिका व टर्कि दथुइया तनाव जूगु खनेदुसां थुपिं निगू देय् दथुइ तनाव सुरु जूगु धाःसा आः वयाः जक मखु । तनावया पुसा पिइगु ज्या ला झिंखुदँ न्ह्यव हे जुइधुंकूगु खः । सन् २००२ लय् गुबलय् अर्दोआनया पार्टी एकेपी (जस्टिस एण्ड डेभलपमेन्ट) पार्टी सत्ताय् वल, उबलय् निसें अमेरिकां टर्कियात स्वयेगु मिखा पाका हःगु खः । अर्दोआन सत्ताय् वयेवं दकलय् न्हापां ला टर्कियात धर्मनिरपेक्ष मखु, इस्लामिक देय् कथं न्ह्याकल । इस्लामिकरणया विरुद्ध न्ववाःपिंत जेलय् तयाबिल । टर्किया सेनां इलय् ब्यलय् नागरिक सरकारयात कू यानाच्वनीगुलिं अर्दोआनं सेनायात नं नियन्त्रणय् हल । अथेहे न्यायपालिका, मीडिया व बुद्धिजीवीतय्त निशाना दयेकल । थुकिया लिसें बुलुहुं अमेरिकाया साथ त्वःताहल । सन् २००३ य् इराकय् आक्रमण याःबलय् अमेरिकां टर्कि जुयाः थःगु सेना छ्वयेत स्वःगु खः । अफगानिस्तान व सोमालियाय् आक्रमण याःबलय् ग्वाहालि याःगु टर्किं थ्व पालय् धाःसा अमेरिकी सेनायात थःगु देशय् पलाः तकं तयेके मबिल । थुलि जक मखु अमेरिकायात मयइकथं यक्व हे ज्या यात, गथेकि अमेरिकाया मेगु दुश्मन देय् इरान लिसे स्वापू क्वातुकेगु, अमेरिकाया मित्र देय् इजरायललिसे स्वापू त्वाःथलेगु, अरब देय्तय् संगठन मुस्लिम ब्रदर हुडयात समर्थन यायेगु आदि । थज्याःगु ज्यां अमेरिकायात अर्दोआन खनाः झन झन तम्वयेका हल । न्यय्दँ तक थःम्हं धयाथें यानाच्वंगु टर्किं थःगु खँ म्यनेगु सुरु यायेवं अमेरिकां थीथी कथं अर्दोआदयात दबाबय् तयेत स्वल । तर अर्दोआन धाःसा तसमस हे मजू । अःखबतं अर्दोआन सन् २०१४ य् झन शक्तिशाली नेता जुयाः पिहां वल । झिंछदँ तक प्रधानमन्त्री जुइधुंकूम्ह अर्दोआनं सन् २०१४य् जनमत संग्रह यानाः कार्यकारि अधिकारी राष्ट्रपतिया ल्हातय् दइगु यानाः थः राष्ट्रपति जुयाबिल । अर्दोआनं अमेरिकायात न्हापां निसें विश्वास मयाः । सिरियाय् जुयाच्वंगु गृहयुद्धया झ्वलय् अमेरिकां तप्यंक कूर्द विद्रोहीतय्त समर्थन यात । थ्व कूर्द विद्रोहीत धयापिं सिरियापाखें कूर्दिस्तान छुटे यायेमाः धयाच्वंपिं खः । टर्किइ नं कूर्दतय् ल्याः यक्व दु । सिरियाया विद्रोह सफल जुल धाःसा टर्किया कूर्दतय्सं नं थज्याःगु माग यायेफु धकाः टर्कि सतर्क जुयाच्वंगु खः । उकिं अमेरिका कुर्दतय्त यानाच्वंगु समर्थन टर्कियात मयः । उकिसनं सन् २०१४ य् छपुचः सैनिकतय्सं अर्दोआन यायेत कू यायेगु निंतिं याःगु असफल विद्रोहय् नं अमेरिका सुम्क च्वना बिउबलय् अर्दोआन झन अमेरिका खनाः सशंकित जुयाच्वंगु खः । अमेरिकां आः चाःतूगु लँपु ज्वनाः आर्थिक प्रतिबन्ध तये कथं कर अप्वयेकाः अर्दोआनयात दबाब बीत स्वःगु दु । तर राष्ट्रवादया नारा ज्वनाः न्ह्याः वनाच्वंम्ह अर्दोआनयात धाःसा उइँक नं संके फयाच्वंगु मदु । एशिया व युरोपया दथुइ लानाच्वंगु टर्कि एकेपी पार्टी सत्ताय् वयेधुंकाः अनया व्यापारितय्सं अमेरिका व युरोपं डलरय् त्यासा कयाः यक्व टर्किइ यक्व हे लगानी यानातःगु दु । टर्कि डुबे जुल धाःसा अमेरिका व युरोपया बैंकत नं डुबे जुइगु खतरा दुगुलिं अमेरिकां अर्दोआनयात तच्वःगु दबाब नं बी फयाच्वंगु मदु । मेखे अर्दोआन धाःसा टर्कियात पश्चिमेली अर्थव्यवस्थां पिने हयाः एशियाली अर्थव्यवस्थाय् समाहित यायेत स्वयाच्वंगु दु । थुकीया निंतिं वं चीन, रुस व भारत थेंज्याःगु देय्पाखें ग्वाहालि चाहे जुयाच्वंगु दु । तर थुपिं देय्तय्सं नं टर्कियात खुल्ला रुपं समर्थन यायेफुगु अवस्था मदु । आः तुरुन्त हे अमेरिका व टर्कि दथुइ स्वापू बांलाइगु स्थिति नं मदु । थुकिं टर्किया अर्थतन्त्र ला स्यं हे स्यनी, लिसें टर्किं त्यासा कयातःगु पश्चिमेली देय्या बैंकत नं डुबे जुइगु खतरा जुयाच्वंगु दु । थुकिं युरोपेली देय्तय्त नं प्रभावित याइगु खनेदयाच्वंगु दु ।"
https://nepalbhasatimes.com/10993,बिचाः,११३८ गुँलाथ्व षष्ठी,संघीयतापाखे वितृष्णा हयेगु कुतः,"संघीय नेपाःया न्हू संविधानया पूर्ण कार्यान्वयनया लागिं अग्रसर जुयागु दावी यानाच्वंगु वर्तमान सरकार व प्रादेशिक सरकार दथुया न्हून्हूगु विवाद सार्वजनिक जुया वयाच्वंगु सन्दर्भय् आः नेपाःया संघीयताया भविष्ययात कयाः हे न्ह्यसः थनेगु यानाहःगु दु । मुलुक संघीय जुल धाःसा आम जनता अधिकार सम्पन्न जुइगु व थःपिनिगु पहिचानया लिधंसाय् संघीय शासन न्ह्याकाः देय्या अग्रगामी विकासया मूलधारय् न्ह्याये फइगु विश्वास यानाच्वंपिं आदिवासी जनजाति, अल्पसंख्यक जातिया दुने नैराश्यतां थाय् कया हयाच्वंगु चर्चा बुलुहुँ खने दया वयाच्वंगु दु ।                                                         मुलुकय् संघीयता वल कि देय् कुचा जुइ धकाः अभिब्यक्ति याइपिं मनूतय्गु हे हालिमुहाली राज्यसत्ताय् दयाच्वंगु कारणं संघ व प्रदेशया विवाद ब्वलंका हयाच्वंगु आभास नं जुयावःगु दु । संघ व प्रदेशया प्रशासनिक अधिकार व उकिया छ्यलाबुलायात कयाः नं थुपिं निकायत स्पष्ट जुइ फयाच्वंगु मदु । न्हापां ला न्हापाया केन्द्रकृत सरकारया निजामति कर्मचारीत प्रदेशय् ज्या याः वनेत हे अलमल यानाच्वंगु खः । लिपा थुमित ब्यापक दबाब लाना वनेवं थ्व समस्या हल जुया वनाच्वंगु दु । तर प्रदेश दुने संघया पदाधिकारीत अधिकार सम्पन्न खः कि प्रदेशया निर्वाचित पदाधिकारीपिं खः धयागु न्ह्यसः अझं स्पष्ट जुइफुगु मदुनि । विडम्बनाया खँ थ्व स्थानीय सरकार व प्रादेशिक सरकारं याइगु ज्या व इमिगु अधिकारया बारे अझं स्पष्ट जुइफुगु मदुनि । छगू निकाय नं याःगु ज्यायात मेगु निकायनं सहजकथं कायेगु यानाच्वंगु मदु । थ्वहे विवाद दुने प्रदेश व केन्द्र सरकार दुनेया कचवं ब्वलनाः तच्वः जुयावन धाःसा आम मनूतय्के संघीयताप्रति हे वितृष्णा ब्वलना वइगु खःकि धयागु चिन्ता ब्वलनीगु सम्भावना दयाच्वनी । आन्दोलनं प्राप्त गणतन्त्र नेपाःया जनता सार्वभौम खः । संघीयताया दुने उकिं जनताया हे दकलय् अधिकार सम्पन्न इकाई खः थें थुमिसं ल्यया हःपिं जनप्रतिनिधित हे अधिकार सम्पन्न निकाय खः । मुलुकय् संविधान सभा, न्हू संविधान निर्माणया पृष्ठभूमि मुलुकय् पहिचान सहितया संघीयता निर्माण व सलंसःदँ निसें न्ह्यानाच्वंगु केन्द्रकृत शासन प्रणालीया अन्त खः । तर राज्यया केन्द्रय् च्वनाः राज्य शक्ति व सम्पत्तिया हालीमुहाली यानाच्वंपिं छगू वर्गया मनूत थःपिनिगु सुविधा व अधिकार म्हो जुइ धयागु ग्याःचिकुं संघीयताया विरोध यायेगु व थुकिया नकारात्मक प्रचार यायेगु ज्या यानाच्वंगु खनेदु । आः मुलुक लोकतान्त्रिक संघीय गणतन्त्र जुइधुंकाः नं थुकिया कार्यान्वयनय् अनेक पंगः तयेगु ज्या जुयाच्वंगु खनेदु । मुलुकय् न्हू संविधानकथं केन्द्र सरकार, प्रादेशिक सरकार व स्थानीय सरकारया निर्वाचन जुयाः जनप्रतिनिधित ल्ययेगु ज्या क्वचायाः उमिसं थःपिनिगु जिम्मेवारीकथं ज्या यानाच्वंगु दु । स्थानीय जनप्रतिनिधित निर्वाचित जूगु दछिं मयायेधुंकूगु दु । उकथं हे प्रदेश सरकारं खुला न्ह्यवंनिसें ज्या यायेधुंकूगु दु । तर विडम्बनाया खँ थ्व स्थानीय सरकार व प्रादेशिक सरकारं याइगु ज्या व इमिगु अधिकारया बारे अझं स्पष्ट जुइफुगु मदुनि । छगू निकाय नं याःगु ज्यायात मेगु निकायनं सहजकथं कायेगु यानाच्वंगु मदु । थ्वहे विवाद दुने प्रदेश व केन्द्र सरकार दुनेया कचवं ब्वलनाः तच्वः जुयावन धाःसा आम मनूतय्के संघीयताप्रति हे वितृष्णा ब्वलना वइगु खःकि धयागु चिन्ता ब्वलनीगु सम्भावना दयाच्वनी । सकसिनं सिउगु खँ खः कि नेपाः बहुजातीय, बहुधार्मिक व बहुल संस्कृतिया देय् खः । थुकिया हे आधारय् आःया संघीयता पहिचान सहितया प्रदेश जुइमाःगु माग जूगु खः । तर मुलुकया स्वंगू राजनीतिक पार्टी गुगुकि थुगु पार्टीतय् अध्यक्ष, नेता व शीर्ष नेतात फुक्क हे छगू जातियापिं जूगु कारणं थुमिसं पहिचान सहितया संघीयतायात अस्वीकार यासें ७ प्रदेश अझ उकिसनं नांरहित प्रदेश निर्माण यानाः अन निर्वाचन यायेगु ज्या याकल । बहुसंख्यक ल्याखय् पहिचानवादीत उगु पहिचानरहितया संघीयताया निर्वाचनय् ब्वति कायेत बाध्य जूगु खःसां थःपिनिगु प्रभाव दुगु थासय् पहिचान सहितया शासन न्ह्याकेत सक्षम जुल । प्रदेश नं. २ स मधेसीतय्गु पहिचान सहितया सरकार निर्माण जुल । उकथं हे मेमेगु प्रदेशय् नं पहिचान पक्षधरतय्गु बल्लाःगु उपस्थिति सरकारय् खनेदत । हरेक प्रदेशय् प्रादेशिक सरकार निर्माण जुइधुंकाः बहुजातीय व बहुसंस्कृतिया प्रदेशतय्सं अनया स्थानीय आवश्यकता, पहिचान सहितया सरकार न्ह्याकीगु स्वाभाविक हे जुल । प्रदेश सरकार दुने संसदंनिसें मन्त्रीमण्डल तकं निर्माण जुइधुंकूगु कारणं प्रादेशिक सरकारया गतिविधि, निर्णय बिना अवरोध न्ह्यायेमाःगु खः । तर अज्याःगु थासय् केन्द्रपाखें थीथी पंगःत तयाः प्रादेशिक सरकारया निर्णय कार्यान्वयन मयायेगु नीति दयेकाहःगुलिं थुकिं संघीयताया भविष्ययात तक हे न्ह्यसः थनेगु याना बिउगु दु । प्रदेश नम्बर १ या प्रादेशिक सरकारं छुं दिं न्ह्यः विश्व आदिवासी जनजाति दिवसया लसताय् प्रदेश नं. १ य् सार्वजनिक विदाया घोषणा यात । उकथं हे केन्द्रीय सरकारं मबिउगु तर प्रदेश सरकारं आवश्यकता वाःचायेकाः मेगु अवसरय् नं सार्वजनिक विदा घोषणा यात । तर केन्द्रं सञ्चालित सरकारी कार्यालयस अज्याःगु विदायात मान्यता मबिसें प्रदेश सरकारया निर्णयया अवज्ञा यात । थुकिं अनेक न्ह्यसःत थनेगु ज्या जूगु दु, प्रदेश सरकारया निर्णय अस्वीकार यायेगु अधिकार सरकारी कर्मचारीतय्के दु कि मदु ? महत्वपूर्ण न्ह्यसः जुयाः पिदंगु दु । मेखेर आः प्रादेशिक सरकारतय्सं न्ह्यःनेलाःथे कर म्हयेगु ज्या यानाहःगु दु । थुज्वःगु ज्यां आम मनूतय् दथुइ संघीयताप्रति वितृष्णा ब्वलने फइगु सम्भावना आपालं दयाच्वनी । थुकिं सम्पूर्णरुपं संघीयता प्रति हे नकारात्मक सोच ब्वलनीगु व न्हापांनिसें संघीयता विरुद्ध सः तयाच्वंपिंसं थुज्वःगु पलाः ल्ह्वनाहःगु खःकि धयागु न्ह्यसः नं ब्वलनी । संघीयताप्रतिया नकारात्मक बिचाः प्रचार जुइ न्ह्यः हे सम्बन्धित ख्यलं ध्यान बीमाःगु आवश्यकता दु । सत्तानाप लिक्क च्वनाः राज्य शक्ति व राज्य कोषया हालिमुहालि यानाच्वंपिनिगु षडयन्त्रपाखें बचे जुइमाःगु दु । लकजबपथब२नmबष्।िअयm"
https://nepalbhasatimes.com/11104,बिचाः,११३८ गुँलाथ्व नवमी,संचार क्षेत्रनाप तापानाच्वंगु लोकतन्त्र,"वंगु शनिवाः नेवाः न्ह्यलुवाः पद्मरत्न तुलाधारं पत्रकारिता क्षेत्रय् यानादीगु योगदानया बारे छगू ज्याझ्वः जुल । पत्रकारिता क्षेत्रय् वय्कलं मदिक्क यानादीगु योगदानया बारे चर्चा जुल ।                                                         विशेष यानाः वय्कलं भाषिक समानता, प्रेस स्वतन्त्रता व मानव अधिकारया सम्मानयात कयाः निरन्तर रुपं थःगु संचार माध्यमपाखें दबाव बीगु ज्या यानादिल । निरंकुश पञ्चायति व्यवस्थाया इलय् न त वाक स्वतन्त्रता दु, न सामान्य प्रजातन्त्रिक अधिकारया प्रत्याभूति दु । अज्याःगु इलय् नं थःगु कलम मार्फत पद्मरत्न तुलाधरं न्ह्याकादीगु पलाः धइगु वाक् स्वतन्त्रता व मानव अधिकारया पक्ष खत । वय्कलं गुगु इलय् पत्रकारिता यानादीगु खः उगु इलय् राजनीतिक रुपं जक जटिल अवस्था धाःसा मखु । स्वयम पत्रकार जुयाः थःगु जीवनयापन यायेत नं उलि हे हाथ्या । थःगु जीवनया अमूल्य ई नये, त्वनेगु त्वःताः पत्रकारिता क्षेत्रयात वय्कलं योगदान बियादिल । उकी नं नेपालभाषाया पत्रकारिता म्वाकातेगु निंतिं थःगु छेँबुँ मीमाःगु तकं जुल । अथेखःसां निरन्तर भाय् म्वाकेगु निंतिं, वाक् स्वतन्त्रता व मानव अधिकारया रक्षाया निंतिं वय्कलं पत्रकारिता यानादीगु ज्या मत्वःतु । निरन्तर न्ह्यानातुं च्वनादिल । थःगु कलमयात दिकेगु बिचाः गुबलें यानामदी । वय्कःया इच्छा धइगु हे देशय् दुगु फुक्कं भाय्यात राज्यं समान अधिकार बीमाःगु, फुक्कसियां मानव अधिकारया सम्मान जुइमाः अले पूर्ण प्रेस स्वतन्त्रताया ग्यारेण्टी जुइमाः धयागु खः । पद्मरत्न तुलाधरया पत्रकारिता सम्बन्धि जूगु ज्याझ्वः स्वयां छन्हु न्ह्यः जक सरकारं पुलांगु मुलुकी ऐनयात विस्थापित यानाः न्हूगु कानून हःगु दु । संयोग धायेमाः पद्मरत्नं प्रेस स्वतन्त्रताया निंतिं यानादीगु योगदानया चर्चा जुइ छन्हु न्ह्यः हःगु न्हूगु कानूनं हानं नेपाःया प्रेस स्वतन्त्रतायात पंग थनेगु ज्या याःगु दु । तःदँ तक पत्रकारिता यानादिल । पत्रकारिता पाखें पिने अधिकारीमूखी आन्दोलन मार्फत नं अभिव्यक्ति स्वतन्त्रताया पक्षय् वय्कः निरन्तर अग्रसर जुयादिल । फलतः निक्वः तक जूगु जनआन्दोलन मार्फत लोकतन्त्र हयेत सफल नं जुल । थौं झी देशय् लोकतन्त्रया उच्चतम बिन्दुइ थ्यंगु धकाः दाबी नं यायेगु यानाच्वना । अथे खःसा पद्मरत्नं म्हिगः पत्रकारिता याःगु इलय् खंगु म्हगसः पूवन ला? पद्मरत्नं पत्रकारिता क्षेत्रं ल्ह्वंगु मुद्दात कार्यान्वयन जुल ला? पद्मरत्न तुलाधरया पत्रकारिता सम्बन्धि जूगु ज्याझ्वः स्वयां छन्हु न्ह्यः जक सरकारं पुलांगु मुलुकी ऐनयात विस्थापित यानाः न्हूगु कानून हःगु दु । संयोग धायेमाः पद्मरत्नं प्रेस स्वतन्त्रताया निंतिं यानादीगु योगदानया चर्चा जुइ छन्हु न्ह्यः हःगु न्हूगु कानूनं हानं नेपाःया प्रेस स्वतन्त्रतायात पंग थनेगु ज्या याःगु दु । न्हूगु कानून कथं छुं नं संचार माध्यमपाखें प्रकाशित जुइगु बुखँपाखें सुयां गोपनीयता भंग जूसा व उकीं यानाः सुयातं ब्वःबीगु वा बेइज्जती याःगु ठहर जूसाः पत्रकार, सम्पादक वा प्रकाशकयात जेल सजाय जुइगु व्यवस्था याःगु दु । यदि थ्व प्रावधानयात नालाकायेगु खःसा पत्रकारतय्सं आः छुं नं गलत ज्या, भ्रष्टाचार, अनैतिक ज्या वा गैर जिम्मेवारीपूर्ण रुपं याःगु ज्याया बारे च्वय् न्ह्यः बिचाः यायेमाःगु जुइ । थुगु प्रावधानं यानाः पत्रकारतय्सं समाजय् जुयाच्वंगु मखुगु खँयात जनताया न्ह्यःने हयेत तकं निक्वः बिचाः यायेमाःगु खनेदु । अथेहे सुयां खँ न्यनेगु वा ध्वनि अंकन यायेगु ज्या यात गोपनीयताविरुद्धया कसुरया कथं व्याख्या यानातःगु दु । नापं निम्ह वा निम्हस्वयां अप्वः मनूतय् दथुइ जूगु खँल्हाबल्हा अधिकार प्राप्त अधिकारीया अनुमति कयाः जक न्यने माःगु वा ध्वनि अंकन यायेमाःगु खँ दु । अथेहे मेगु थीथी दफाय् नं प्रेस स्वतन्त्रताया अंकुश तयेगु कथंया प्रावधान हःगु दु । छगू ला थज्याःगु कानूनया गलत व्याख्या यानाः पत्रकारिता क्षेत्रयात प्रभावित यायेफइगु खतरा दु । अले मेगु थज्याःगु प्रावधानयात बः कयाः गलत ज्या याइपिनि मनोवल अप्वया वनेफु । स्वतन्त्र प्रेसया अंकुश लगे यायेगु ज्या पाखें सुयातं फाइदा जुइसा व केवल अधिनायकवादी शक्ति व समाजय् मभिंगु ज्या याइपिंत जुइ । राज्यपाखें प्रेस स्वतन्त्रतायात अंकुश तयेगु ज्या यानाः वाक् स्वतन्त्रताया विरुद्ध पलाः ल्ह्वंगु दुु । सरकारया थुगु पलाः वाकः स्वतन्त्रताया निंतिं ल्वानाजूम्ह पद्मरत्न तुलाधरं जीवंकाःछि याःगु त्याग, तपस्या व बलिदानया विल्कुल अःख जूवंगु दु । छखे राज्यपाखें वाक् स्वतन्त्रतायात अंकुश तयेगु ज्या जूगु दुसा मेखे पद्मरत्नं ल्ह्वंगु भाषिक अधिकार व पत्रकारिताय् भाषिक समानताया खँ नं लागू जूगु मदुनी । देय् संघीय संरचनाय् वनेधुंकूगु अवस्थाय् तक न त सरकारी पक्षं पत्रकारितायात समावेशी व भाषिक समानताया सिद्धान्त कथं यंकेगु कुतः यानाच्वंगु दु, न त नीजि क्षेत्रपाखें थुगु ख्यलय् थःगु पलाः ल्ह्वनेगु पाखे अग्रसर जूगु दु । अझ विडम्बना धायेमाः, भाषिक समानताया खँयात मूलधारया संचार माध्यमं थाय् तकं बीगु यानाच्वंगु मदु । भाषिक समानताया आधारय् संचार माध्यम पिकाइगु ला खँ हे त्वःताछ्वये । अझ नं छगू जातिया वर्चश्व ल्यं दनि । पत्रकारिता क्षेत्रय् नं समावेशीताया खँ लागू जुइफुगु मदुनि । थीथी भासं थःगु मांभाय् ल्यंकेगु निंतिं थःथःगु पहलं पिकयाच्वंगु पत्रपत्रिकातय् अवस्था म्हिगः गथे खः आः नं अथे हे तिनि । मांभासं संचार माध्यम चले यानाः जीवनयापन यायेत अझं सहज वातावरण मदुनी । थज्याःगु इलय् देय् उच्चतम लोकतन्त्रया अवस्था थ्यंगु धकाः न्ह्याक्व हे हाःसां पत्रकारिता क्षेत्रया निंतिं लोकतन्त्र अझ नं तापानाच्वंगु हे दनि । अझ नेपालभाषा लगायत थीथी मांभाय्या पत्रकारिता याइपिनि निंतिं झन् हे तापाःनि । न्यय्दँ न्ह्यःनिसें झी अग्रज पद्मरत्न तुलाधारं पत्रकारिता क्षेत्रय् खंकाच्वंगु चकंगु सूद्र्यः अझ मत्वःनी । उकिं पद्मरत्न तुलाधरयात पत्रकारिता ख्यलं धाथें सम्मान यायेगु खःसा वय्कलं खंकूगु यचुकु सूद्र्यःयात पत्रकारिता ख्यलय् लुइकेगु पाखे न्ह्याः वनेगु खः । पत्रकारिता क्षेत्रयात स्वतन्त्र, निष्पक्ष व समावेशी चरित्रया दयेकाः वनेफुसा जक वय्कः प्रति पत्रकारिता क्षेत्रं याःगु धाथेंया सम्मान जुइ ।"
https://nepalbhasatimes.com/11132,बिचाः,११३८ गुँलाथ्व दशमी,संघीयता कार्यान्वयनय् वःगु समस्या,"थौंकन्हय् सरकारया नेतृत्व यानाच्वंगु राजनीतिक दलया नेतातय्सं तकं आः संघीयतायात असफल यायेगु कथंया खेल जुयाच्वन, संघीयता संकटय् लाइगु सम्भावना, संघीयताया विरोध याइगु अवस्था वयेफु धकाः गुकथं खँ पितहल थ्व थौंया इलय् तसकं महत्वपूर्णगु व गम्भीर रुपं स्वयेमाःगु विषय खः ।                                                         म्हिगः तक संघीयताया विरोध याना वयाच्वंगु राष्ट्रिय जनमोर्चाया नेतातय्सं जक संघीयतायात विरोध याःगु खःसा संघीयताप्रति असहमति प्वंकाः नं निरन्तर रुपं प्रमुख राजनीतिक दलया नेतातलिसे जानाः न्ह्याः वनाच्वंगु खः । राष्ट्रिय प्रजातन्त्र पार्टीं तकं संघीयतायात स्वीकार यासें संविधानसभाय् सहभागी जुयाः संविधान निर्माणया प्रक्रिया नाप नापं स्वंगू तहया सरकारया चुनावय् तकं सहभागी जुयादीगु खः । थ्व इलय् संघीयताया विरोध राष्ट्रिय जनमोर्चा नेपालं यात धाःसा बाय् राप्रपां यात धाःसा अले संघीयता आः कमजोर जुइ, संघीयता ज्याख्यलय् मवः, संघीयतां जनतायात दुःख जक जुइ धकाः धाल धाःसा अजूचायेमाःगु अवस्था मखु । छाय् धाःसा म्हिगःनिसें इमिसं धया वयाच्वंगु खः थौं नं धयाच्वनी धकाः अःपुक हे कायेफइ । तर म्हिगः उत्पीडित समुदायया नितिं, समानताया नितिं, अधिकारया नितिं संघीयता माः धया वयाच्वंम्ह अले उत्पीडित समुदायया हक अधिकारया निंतिं न्ह्याः वनाच्वना धयादीम्ह न्हापा माओवादीया नेता आः नेपाल कम्युनिष्ट पार्टीया नेता पुष्पकमल दाहालं तकं आः संघीयताय् समस्या वइगु अवस्था वल धकाः न्ववानादीगु धइगु तसकं अर्थपूर्ण खः । अथे हे प्रमुख प्रतिपक्षी दल नेपाली कांग्रेसया नेतातय्सं आःया अवस्थाय् सत्तापक्ष नेकपां हे संघीयतायात खतराय् लाकेत्यन धकाः द्वपं बीगु तकं यानाहःगु धइगु तःधंगु अर्थ दु । थुकथं सत्तापक्ष व विपक्षया नेतातय्सं तकं आः संघीयता खतराय् लाना वनाच्वन धकाः न्ववानादीलिं संघीयताप्रति न्ह्यसः थनीपिंत झन झन अःपुया वःगु दु । अथे हे प्रमुख प्रतिपक्षी दल नेपाली कांग्रेसया नेतातय्सं आःया अवस्थाय् सत्तापक्ष नेकपां हे संघीयतायात खतराय् लाकेत्यन धकाः द्वपं बीगु तकं यानाहःगु धइगु तःधंगु अर्थ दु । विशेष यानाः स्थानीय तहयात नं स्थानीय सरकारया मान्यता बिउगु अवस्थाय् आः स्थानीय तहपाखें थःगु हे कथं जनतायाके कर कायेगु व्यवस्था याःगु अले यक्व हे जनतायत दुःख बीगु कथं कर अप्वयेकल धकाः तकं जनतां तायेकाहःगु दु । स्थानीय सरकारं कर अप्वयेकूगुलिं झन संघीयता वया मुलुकय् समस्या वल, जनतायात दुःख जुल, दलया नेता कार्यकर्तायात जक संघीयतां लः हीगु ज्या याइगु जुल धकाः तकं धायेगु यानाहःगु दु । उकिं मचायेक मचायेकं हे सर्वसाधारण मनूतय्सं तकं संघीयताया विरुद्धय् सः थ्वयेकेगु ज्या यानाहःगु दु । स्थानीय सरकारपाखें जनतायात कर जक अप्वः कायेगु यानाहःगुलिं संघीयतां हे मुलुकय् तःधंगु समस्या वल धकाः तकं धायेगु यानाहःगु दु । आः मनूतय्सं ला स्थानीय सरकार, प्रदेश सरकार व केन्द्रीय सरकार यानाः स्वंगू तहया सरकारं कर काइगु जुयाः फुक्क ख्यलय् बजाःभाः थहां वन अले जनतायात म्वाना नयेत झन झन थाकुया वनीगु अवस्था दु तकं धायेगु यानाहःगु दु । न्हापा छगू जक सरकार अले छगू थासं जक कर काइगु खःसा आः वयाः प्रदेश सरकारं नं कर काइगु नापं स्थानीय सरकारं नं थःगु हे कथं कर काइगु याना हल । थ्व स्वंगू तहया सरकार दयेकूगु धइगु ७६१ गू सरकार दयेकूगु खः धायेगु यानाहःगु दु । केन्द्रीय सरकार छगू, न्हय्गू प्रदेश सरकार अले मेगु फुक्क स्थानीय सरकार खः । थ्व स्वंगू हे सरकारया कार्यपालिका, व्यवस्थापिका व न्यायपालिका दइगु अवस्थाय् अथे थःथःगु कथंया कर कायेगु यानाः दलया नेता कार्यकर्तातय्त लहिना तयेगु कथंया योजना सहितया थ्व संघीयता जुल धकाः तकं सर्वसाधारण मनूतय्सं धायेगु यानाहःगु दु । आःया अवस्थाय् स्वंगू तहया सरकार मध्ये नं दकलय् क्वय्या तह स्थानीय सरकारपाखें कर कायेकेगु व संघीयताया विपक्षय् सः थ्वयेकेगु लकस ब्वलंकेगु ज्या धाःसा न्हापा हे जूगु खः । न्हापा संविधान निर्माणया झ्वलय् निगू तहया सरकार दयेकेगु अले दकलय् क्वय् धइगु विकास इकाई वा विकासया अंगया रुपय् दयेकेमाः धकाः संघीयतायात बांलाक थूपिंसं धयादीगुयात बेवास्ता यानाः त्वाःत्वालय्, गांगामय् सरकार धकाः स्थानीय तहयात नं सरकारया मान्यता बीमाः धकाः खेल म्हितेगु ज्या यात । संघीयतायात अप्रत्यक्ष रुपं विरोध याइपिं थीथी राजनीतिक दलया नेतात जाना संघीयता सवालय् हे कन्फ्यूज यायेगु नाप नापं कन्हय् वनाः संघीयतायात हे विरोध याकेगु सोच कथंया स्वंगू तहया सरकार दयेकेगु यात । संघीयतायात बांलाक थूप्रिसं अबले केन्द्रीय सरकार छगू अले झिंप्यंगू प्रदेश सरकार दयेकेमाः नापं स्थानीय तहयात विकासया अंगया रुपय् दयेकेमाः मधाःगु नं मखु सः मतःगु नं मखु । तर संघीयताया भावनायात थूपिंत हे अःखः लाकेगु कथं स्थानीय तहयात नं सरकारया मान्यता बीमाः धकाः धाइपिं नेता अप्वया वल अन्ततः संविधान निर्माण याःगु अवस्थाय् स्वंगू तहया सरकार दयेकेगु ज्या जुल ।केन्द्र व प्रदेशयात जक सरकारया मान्यता बीमाः अले स्थानीय तहयात विकास इकाईया मान्यता बीमाः धाल धाःसा संघीयता विरोधी थें खने दइ धकाः सः सिउपिं सुम्क च्वंगु खः । तर थौं ई हिलावंलिसे स्थानीय सरकारं करया बारे थःथःगु कथं नीति दयेका वंगु अवस्थाय् धाःसा संघीयतां जनतायात दुःख जक बिल धकाः धायेगु यानाहःगु दु । थथे हे तालं स्थानीय निकाय वन धाःसा अले कन्हय् प्रदेशया नं खँ वइगु अवस्थाय् संघीयताया विरोधया सः जनस्तरय् झन झन अप्वया वइगु अवस्था दु । थ्व धइगु संघीयता विरोधीतय्सं म्हितूगु छगू कथंया कुटिल चालं ब्वलंगु परिस्थिति खः । थुकिं यानाः आः संविधानय् हे दुगु कथं विशेष क्षेत्र, स्वायत्त क्षेत्र व संरक्षित क्षेत्र घोषणा यायेमाःगु ज्यायात तकं लिच्वः लाइगु अवस्था दु । विशेष क्षेत्र, स्वायत्त क्षेत्र व संरक्षित क्षेत्र धइगु उत्पीडित समुदायया नितिं खः । आः स्थानीय सरकारया करया खँ यानाः उज्वःगु कथंया व्यवस्थायात विरोध याइपिं अप्वया वइगु अवस्था ब्वलंगु दु । विश्वय् अप्वः यानाः थासय् संघीयता दुगु देशय् निगू तहया सरकार दइगु खः । अले निगू तहया सरकार लिपा मेमेगु कथंया विकास इकाई दयेकाः ज्या याना वयाच्वंगु खः । तर नेपालय् संघीयता विरोधी नेतातय्गु योजना कथं संघीयतायात हे विरोध याकेगु ज्या जुयाच्वंगु खँ झन झन स्पष्ट जुया वःगु दु । उकिं संघीयताया पक्षधरपिं, भाषा, जाति संस्कृतिइ समानताया पक्षधरपिं गम्भीर जुयाः संघीयतायात ल्यंका तयेगु व उत्पीडित समुदाययात हक अधिकार बीकेगु व कायेगु नितिं न्ह्याः वनेमाःगु ई वःगु दु ।"
https://nepalbhasatimes.com/11163,बिचाः,११३८ गुँलाथ्व एकादशी,दुःखसुखया खँ सुलिसे ब्याकेगु ?,"मनूया स्वभाव । छम्हनाप मेम्हसिया पाइ । छम्ह थें मेम्ह जुइ मखु । छम्ह हे मामं बुइकूपिं जूसां रुपरंग पाइ । बानी ब्यहोरा पाइ । चालामाला पाइ । गुलिं लाता लाति थें सुम्क जक च्वनी । गुलिं कय्मिचा थें त्वारत्वार हाला जुइ । गुलिं मेपिंत खँ कना मन याउँ तायेकी । गुलिं माःगु इलय् माः कथं जक खँ ल्हाइ । अथेला गुलिं थःगु खँ तकं मकँसे च्वनी ।                                                         गुलिं कतःया खँ जक न्यना जुइ । तर गुलिं माःगु खँ नं कनी म्वाःगु खँ नं कनी । धाये जिउगु नं धाइ । मजिउगु नं धाइ । थुकिं यानाः लिपा शत्रु ब्वलनेफु । मेपिं लाये बुइफु । थुकथंया व्यवहार याइपिं थौं जक मखु । कालान्तर न्ह्यवंनिसेंया नीति खः । अझ धाये थ्व स्वभाव नं खः । उकिं बोधिसत्वं धयाबिज्याःगु दु, ‘गुम्ह मनू न्हापा मन भिंबलय् थःथिति पासा वा पासाभाइ सम्झे जुइ । लिपा वहे शत्रु जुइ ।’ थुकथंया खँ दुथ्याःगु जातक छकः स्वये । थुकथंया खँ दूत जातकय् कनातःगु दु ।छगू इलय् वारानसीया जुजुं जनपद्यात दुःख बिल । वया दक्व धन काल । उकिं वया धन मंत । उगु इलय् बोधिसत्व ब्राम्हण कुलय् जन्म जुल । व तःधी जुइवं तक्षशिलाय् वन । वयाके गुरुयात बीगु ध्यबा मदु । उकिं व धर्मानुसार भिक्षा फ्वनाः आचार्ययात बी धाल । थुकथं बचन बियाः वं विद्यारम्भ यात । वं निश्चित इलय् शिल्प सयेकल । अनंलि वं गुरुयाके बिदा फ्वन । थःगु बचन कथं गुरुयात ध्यबा बीगु क्वःछित । व जनपथय् चाःहिल । छेँखापतिकं भिक्षा फ्वन । वं न्हय्गू तौल बराबरया लुँ मुन । उगु लुँ गुरुयात बीगु बिचाः यात । गंगा पार वनेत डुंगाय् च्वन । दक्व ज्याखँ छम्हेस्यां जक याये फइ मखु । याइ नं मखु । मनू कथं ज्या खँ पाइ । समस्या वल । दुःख जुल धायेवं न्ह्याम्हेसिनं समाधान याये फइ मखु । तर न्ह्याथेंज्याःगु समस्या नं समाधान यायेफु । दुःख तंकेफु । चिन्तां मुक्त जुइफु । थुकथं समाधान यायेगु निश्चित ई दइ । तर दुर्भाग्य व च्वंगु डुंगा फाता पुल । वं ज्वना वःगु लुँ लखय् कुतुं वन । वं गंगा सिथय् निराहार जुयाः च्वनेगु बिचाः यात । व गंगाया सिथय् वन । गा छपु न्यल । फिसःया फाँटय् मूर्ति थें फ्यतुल । गांयापिं सकसिनं वयात खन । उमिसं छाय् फ्यतुना च्वनागु धकाः न्यंवल । सुयातं लिसः मबिउ । कन्हय् कुन्हु हानं गांयापिंसं न्यंवल । उमित नं लिसः मबिउ । स्वन्हु दत । नगरया ऐश्वर्यशाली महाजनपिं वल । न्यान्हु दयेवं राज्य परिषद्यापिं वल । उमित नं छुं लिसः मबिउ । कुन्हु दयेवं जुजुं अमात्यपिंत छ्वयाः हल व उपिंलिसे नं खँ मल्हात । थ्व खँ सीकाः जुजु भयभित जुल । अनंलि जुजु स्वयं अन वल । जुजुं न्यन, ‘हे ब्राम्हण जिं छंथाय् दूतत छ्वया हयागु खः । उमिसं न्वन छं छुं न्वमवाः । जितः मतिइ वं छंगु दुःख गोप्य थें च्वं ।’ जुजुया खँ न्यनाः बोधिसत्वं धाल, ‘थःगु दुःख वयात हे कनेमाः गुम्हेसिनं तापाक बीफु । मेपिंत धयां मजिउ ।’ थुलि धयाः जुजुयात थःगु बृत्तान्त खँ कन । वया खँ न्यनाः जुजुं झिंप्यंगू तौल बराबरया लुँ बिल । वं उगु लुँ थः गुरुयात बिल । थुकी बोधिसत्वं न्हय्पु गाथा नं न्यंकल । गुगु अतिकं सान्दर्भिक जू ।थुगु जातकय् मनूया स्वभाव नं ब्वयातःगु दु । मनू सभ्य प्राणी । तर मनुखं मनूया विश्वास याये थाकु । न्ह्यागु इलय् नं सचेत जुया च्वनेमाः । न्ह्यःने पासा थें च्वनी । तर लिउने शत्रुया व्यवहार याइ । थः हे तःकेहेँ, दाजुकिजा दथुइ नं थुकथंया लकस ब्वलनी । पशुतय्सं गबलें थःगु भाय् हिली मखु । तर मनुखं पलाःपतिकं थःगु भाय् हिली । स्वभाव हिली । थःत फाइदा जुइकथं व्यवहार याइ । उकिं थन जातकया गाथा न्ह्यब्वये अझ सान्दर्भिक जू ‘ध्वंतय्गु व झंगःतय्गु भाय् थुइके अःपु । परन्तु मनूतय्गु खँ थुपिं सिबें झन् हे थुइके थाकु ।’थःगु मनया दुःख प्वंकेमाः । मनया खँ कनेमाः । दुःख म्हो जुइ । सकसिनं थथे याइ । दुःख प्वंकेवं मन याउँसे च्वनी । सुनानं हःपाः बीवं दुःख म्हो जू थें ताइ । थ्व सत्य खः । तर अथे धायेवं न्ह्याम्हेसितं विश्वास याये मजिउ । खँ कनेगु । खँ ल्हायेगु सहलह ब्याकेया लागिं खः । थःत जूगु थःगु दुबिस्ता प्वंकेत खः । दुःख जुइगु इलय् मन उकुसमुकुस जुइ । सुयात थःगु नुगः खँ प्वंके थें जुइ । मन उकुसमुकुस यायां हीमी चाया जुइ । दिमाग चाःहिका जुइ । थुकिं यानाः मानसिक ल्वचं नं कइ । दुःख जुल । प्वंकेगु थाय् मन्त । दिमागं उकियात चाःचाहिका जुइ । थुकिं यानाः वं दुःख पीर चिन्ता झन् अप्वइ । उकिं छम्हं मेम्हनाप सहलह ब्याकी । थःथःगु नुगः खँ प्वंकी । पीर दुःख म्हो जूगु तायेकी । तर विडम्बना गबलें थम्हं धइथें मजुइ नं यः । दुःख म्हो यायेत कंगु खँपाखें दुःख अप्वयेयः । खय्त ला सुख दुःखया खँ मित्रनाप जक ब्याकी । तर तर थम्हं मित्र भाःपिउम्ह शत्रु नं जुइफु । थुकथंयापिं न्ह्यःने हितैषी पह वयेकी । दुबिस्ताया खँ कुत्तु कुलाः न्यनी । खँ न्यनी । थः नं दुःखी थें जुइ । तर लिउने वया दुःखय् लय्ताया जुइ । सुखी जुया जुइ । थौंया इलय् थुकथंया स्वभावयापिं पलाः पतिकं खंकेफु । उकिं पासा म्हसीकेमाः । ई व परिस्थिति कथं जक खँ कनेमाः । जातकय् ब्राम्हणं दक्वसितं खँ मकंगु कारण नं थ्व हे खः । उकिं थौं नं जातकया थुगु धापू अतिकं सान्दर्भिक जू । गुम्ह प्राणी असमय हे सुनानं मन्यंक थःगु दुःखया खँ कनी अबलय् वया शत्रुत लय्ताया न्हिली । थुगु जातकय् काशी जुजुयात सचेत यासें ब्राम्हणं थथे धाःगु दु—हे काशी राष्ट्रबद्र्धक । यदि छपिंत छुं दुःख जुल धाःसा वयात व खँ कने मते । गुम्हेसिनं छपिंत उगु दुःखं मुक्त याना बी फइमखु ।दक्व ज्याखँ छम्हेस्यां जक याये फइ मखु । याइ नं मखु । मनू कथं ज्या खँ पाइ । समस्या वल । दुःख जुल धायेवं न्ह्याम्हेसिनं समाधान याये फइ मखु । तर न्ह्याथेंज्याःगु समस्या नं समाधान यायेफु । दुःख तंकेफु । चिन्तां मुक्त जुइफु । थुकथं समाधान यायेगु निश्चित ई दइ । निश्चित थाय् दइ । निश्चित मनू दइ । अझ पह नं दइ । थुगु समस्या वा दुःख गुकथं, गबले, गन अले सुयात कनेमाः धइगु खँ बोधिसत्वं थुकथं कन, ‘गुम्हेसिनं उत्पन्न जूगु दुःखयात छुं भति खँ धायेवं तुं धर्मय् हंगु उपाय कथं उकिं मुक्त याना बीगु खः वयात कनेगु बांलाः जू । यदि उचित समय जुयाः छगू हे मन दुम्ह उज्वःम्ह मेधावी पण्डित नं जूम्ह जुल धाःसा धीरम्ह मनुखं अर्थ युक्तगु नायुगु सलं थःगु दुःखया खँ मेम्हेसित कनेमाः ।  "
https://nepalbhasatimes.com/9667,बिचाः,११३८ दिल्लाथ्व तृतीया,देश कंगाल जुइगु कारण चरम भ्रष्टाचार,"क्यारेबियन राष्ट्र हाइटीया नां नेपाःया जनताया निंतिं गुमनाम जुयाच्वंगु खः । वि.सं. २०७२ सालय् नेपालय् तःधंगु भुखाय् ब्वयाः यक्व धनजनया नाश जुल । वयां लिपा तिनि न्ह्याम्हं नेपाःमितय्गु म्हुतुइ हाइटी थें तःधंगु विपति वल धकाः न्ह्याथाय् नं चर्चा यायेगु जुया वल । सन् २०१० य् हाइटीइ नं तःधंगु भुखाय् ब्वयाः राजधानी पोर्ट ओ प्रिन्स तहसनहस जुल ।                                                         २ लाख ५० हजार मनूतय् ज्यान काल, ५ लाख जनता घरवारविहीन जुल । हाइटीया पुनःनिर्माणया लागि विश्वया दाता राष्ट्रतय्सं लाखौलाख धनराशीया ग्वाहालि नं बिउगु खः । तर हाइटीया नेतानिसें उच्च अधिकारीत अति भ्रष्ट जुयाच्वंगुलिं यानाः विदेशं वःगु लाखौ लाख डलरय् रजाँइ यानाः जनतायात पुनःनिर्माण याना बीगु आश जक क्यनेगु ज्या यात । हाइटीया नेतानिसें उच्च कर्मरीत देशया सम्पत्ति लुटे यानाः झन झन धनी जुयाच्वनसा देश व जनता धाःसा झन झन कंगाल जुजुं वनाच्वन । जिं हाइटीया ऐतिहासिक व राजनीतिक घटनाक्रम बारे छुं भचा उल्लेख यायेगु कुतः याये । क्यारिबियन देय् हाइटी प्राकृतिक रुपं अति धनी देश खः । स्वखेरं समुद्रं घेरे यानातःगु दुसां छखे जःलाखःला देय् डोमिनिकन रिपब्लिक दु । हाइटीया समथर जमिन स्वब्वय् छब्व भाग दुसा अति उत्पादन जुइगु भूमि खः । ३६५ न्हुं खेतीया निंतिं उपयोगी जमिन खः, मेगु निब्व पहाडी व जंगलया ब्व खः । पहाडी भागया जमिनय् नं फलफुल खेतीया लागि अति उत्तम भूभाग खः । थुलि जक मखु, प्रकृतिया अपार खानी नं दुगु देश खः । विशेष यानाः हिरा, लुँ व मेमेगु बहुमुल्य पत्थरया खानी दुगु देश खः । आःतकया इतिहासं क्यनाच्वंगु दु दासतय्सं उपनिवेशक शासनपाखें मुक्त याःगु हाइटी छगू जक देश खः । दास नेता जिनज्याक डिस्यालीन हाइटीया सम्राट घोषणा यात । तर दासनेता नं देशय् शान्ति हयेत असफल जुल । सन् १९१५ पाखे जातीय द्वन्द्व चर्के जुल । हाइटीया जःलाखःला डोमिनिक रिपब्लिकन धाःसा स्वर्ग थें जुयाच्वंगु दु । नेतात भिपिं जुयाच्वंगुलिं यानाः पर्यटन विकास उच्च रुपं यानाच्वंगु दु । कृषि आधारित उद्योग व व्यापार वृद्धि यानाः देश झन झन धनीया नापनापं जनताया आर्थिकस्तर नं बढे जुया वनाच्वंगुलिं यानाः पुरा देशय् शान्तिया अनुभव जनतां याये खन । हाइटी धाःसा देश हे नर्क थें जुयाच्वंगु दु । कारण उद्योग, व्यापार, कृषि चौपट जुयाच्वंगु दु, राजनीतिक अस्थिरया कारणं यानाः पूरा देश हे अशान्ति जुयाच्वंगु दु । हाइटीयात स्पेनं २०० दँ तक उपनिवेश यात धाःसा फ्रान्सं १०४ दँ तकं उपनिवेश शासन यात । फ्रान्सं शासन यानाच्वंगु इलय् अफ्रिकी देशया अफ्रिकाया हब्सीत हयाः कृषि ज्याय् व खानी उत्खनन याकाः सम्पत्ति लुटे यानाच्वंगु खः । सन् १८०१ सालपाखें दासत छप्पँ जुयाः देशयात मुक्त यात । आःतकया इतिहासं क्यनाच्वंगु दु दासतय्सं उपनिवेशक शासनपाखें मुक्त याःगु हाइटी छगू जक देश खः । दास नेता जिनज्याक डिस्यालीन हाइटीया सम्राट घोषणा यात । तर दासनेता नं देशय् शान्ति हयेत असफल जुल । सन् १९१५ पाखे जातीय द्वन्द्व चर्के जुल । व हे मौकय् अमेरिकाया सेना शान्तिया नामं वनाः २० दँ तक अमेरिका अघोषित रुपं शासन यानाच्वन । अमेरिकां थःगु अधिनय् लानाच्वंगु इलय् थःगु भक्ति याइपिं नेतात जक तयार याःगु मखु, थः भक्ति याइपिं उच्चतहया सेनातय्सं नं प्रभावय् तयागु ज्या यात । सन् १९६४ सालपाखे सेनाया जनरल याया डक विद्रोह यानाः आजीवन राष्ट्रपति जुल । याया डकया मृत्यु लिपा वया काय बेबी डक नं राष्ट्रपति जुल । बेबी डक नं आजिवन राष्ट्रपति धकाः घोषणा यायेसातकि जनता असन्तुष्ट जुयाः सतकय् कुहां वल । व हे मौकाय् मेम्ह सेना जनरल हानं कू यानाः सत्ता थःगु ल्हातय् काल । सन् १९९१ सालपाखे जक राष्ट्रपतिया चुनाव याकल । राष्ट्रपतिया चुनावय् भाग कयाः पीन बेट्राड एरिसटिङ न्हापांम्ह जनतापाखें राष्ट्रपति जुइत सफल जूम्ह नेतात खः । तर नागरिकपाखें देशया उच्च पदय् च्वनाः शासन यानाच्वंगु खनाः सेनां हानं क्रुद्ध जुयाः कू यानाः शासन थःगु ल्हातय् काल । जब सेनां कू यानाः सत्तां चीकल अमेरिका अति क्रुद्ध जुल । अमेरिकां छखें नाकाबन्दी यातसा मेखें अमेरिकी सेना हाइटीइ छ्वयाः सेनायात दबे यानाः एरिसटिङयात सत्ताय् फ्यतुकेगु ज्या यात । राष्ट्रपति एरिसटिङ नं सेना खनाः क्रुद्ध जुयाः आखिरय् राष्ट्रिय सेना भंग यानाः वयागु थासय् पुलिस फोर्स स्थापना यात । जब राष्ट्रिय सेना भंग यात, द्वलंद्वः सैनिकतय् रोजगारी चौपट जुल । सेना उत्तेजित जुइगु स्वाभाविक खः । आखिरय् सेनां अशान्ति मचे यायेगु ज्या सुरु यात । भूपू सैनिकतय्सं अशान्ति मचय् यानाच्वंगु कारणं यानाः राष्ट्रपतिं युएनयात ग्वाहालि फ्वन देशय् शान्ति स्थापना यानाः बीमाल धकाः । सन् १९९४ सालपाखे बहुराष्ट्रिय सेना शान्ति स्थापना यायेगु नामं हाइटीया भूमिइ परेड म्हिताच्वंगु दु, तर शान्ति स्थापना यायेत असफल जुयाच्वंगु दु । हाइटीया जनता विश्वास मयाः, युएनया बहुराष्ट्रिय सेनां शान्ति स्थापना याइ धकाः छाय्धाःसा युएन संस्था अमेरिकाया इशाराय् प्याखं हुलाच्वनीम्ह जूगुलिं यानाः खः । वास्तवय् हाइटी राजनीति अस्थिरया नापनापं अशान्ति जुयाच्वंगु कारणं थथे जुयाः खः । छगू ला जातीय कलह अर्थात हब्सी जाति व मुलाटो जाति (आदिवासी) दथुइ बरोबर संघर्ष जुयाच्वनी । मेगु कारण देशया राष्ट्रिय सेना भंग यानाः खःसां हानं मेगु कारण राजनीतिक अपराधीकरण जुया वनाच्वंगुलिं यानाः खः । थ्व स्वंगू खेलया रणनीतिकार अमेरिका खः धकाः आरोप बीगु यानाच्वनी । जब नेतात विदेशी भक्त जुयाच्वनी व नेतातय्सं देशयात कंगाल यानाच्वनी । हाइटीया हर्ताकर्ता नेतात नं विदेशभक्तया नापनापं चरम रुपं भ्रष्टाचार यानाः धनी जुयाच्वंपिं खः । हाइटीया नेतांनिसें सांसदत तकं बहनी जुलकि जहाजय् च्वनाः अमेरिकाया मियामी राज्यय् बास च्वंवनीसा सुथय् जुल कि हानं जहाजय् च्वनाः हाइटी वयाः अफिसय् वनाः फाइल चेक यायेगु ज्या यानाच्वनी । झीगु देश नं हाइटीया अवस्थाय् लाः वनी ला धकाः जनता ग्याःचिकु जुयाच्वंगु दु । छाय्धाःसा थनया नेतात नं हाइटी थेंज्याःपिं जुयाच्वंगु दु ।"
https://nepalbhasatimes.com/9726,बिचाः,११३८ दिल्लाथ्व चौथी,पूर्व तयारी अभावं नोक्सानी,"बुधवाः चछि वा वःगु कारणं ख्वपया थाय् थासय् धनजनया क्षति जूवन । स्वम्ह मनूया ज्यान वनसा स्वसःगू परिवार आः नं विस्थापित हे तिनि । थ्व ल्याखं दशकया हे दकलय् तसकं वा वःगु धाःगु थुगुसीया थ्व विपद् न्हापांगु धाःसा मखु । स्वदँ न्ह्यः नं भुखाचं खुसि जःखः, माहेश्वरी चौर नापं आपालं सार्वजनिक थासय् ज्या छिं थें मछिं थें यानाः च्वनाच्वंपिं मनूतय्त ल्यहेँ ल्यहेँ बुइकाः सामान नोक्सान जुइकाः खुसिबाः वःगु हे खः । थ्व ल्याखं पूर्व तयारीया अभावं हे थुकथं हनुमन्ते खुसिं थुलिमछि हुल्याहा जुयाः क्यंगु खः धइगु स्पष्ट हे खनेदु ।                                                         खुसियात ताहा वा सर्पलिसे नं तुलना याइ । सर्प थःगु लँ लिनाः वने खंसा वं सुइतं छुं याइ मखु । तर वयात हायेकल, सन, थिल वा अप्पां कयेकल धाःसा वं अःखः लँ कयाः जूसां मेपिंत नोक्सान याना थकी । खुसि नं थथे हे खः । वयात प्राकृतिक रुपं स्वतन्त्र रुपं थःगु हे लँ जुयाः लः क्वथ्याःगु थासय् वनीगु नियम कथं क्वथ्याःथाय् अःपुक वनेगु लँ बिया तयेगु खःसा व वनी । तर अथे मखुसें बर्खाया इलय् तब्या जुयाः वनेमाःगु इलय् वयात पन, मछिन धाःसा व तम्वयाः पिने नं वनेफु । थ्व न्हापांगु व न्हूगु खँ मखुगु जूगुलिं प्रकृतिं माः धाक्व वा वं फ्वंक्व जग्गा जमिन वा बाः वनेगु स्वतन्त्रता झीसं वयात बी फयेकेमाःगु खः । तर थन राजनीतिक व कुटनीतिक रुपं चलाखपिंसं भूमाफियातलिसे मिले जुयाः प्रकृतियात हे हाथ्या बियाच्वंगु दु । ग्याँस, निभाः, फय्, चा तकं प्रदुषण जुइ कथं रासायनिक हतियारया उत्पादनंनिसें कयाः जग्गा मियाः तःमि जुइगु ल्याखं हनुमन्ते, मनहरा व खासाङखुसुङ खुसिया जःखःया जग्गा मियाः लबः नयेगु व प्रकृति अःखः खुसि चिब्या यायेगु ज्या जुयाच्वंगु दु । थ्वहे दकलय् तःधंगु दोष जुयाच्वंगु खः । प्रकृतियात हेबाय् चबाय् यात धाःसा हे जक वं नं उकिया बांमलाःगु लिच्वः क्यनी । मनू प्रकृतिया दास मखु । अथे जुयाः थन प्रकृतिं छु छु याना क्यनीगु खः । उकिं बचे जुइगु अनेकौं उपाय यायां मनुखं लं पुनेगु सीकल, कुसां कुइगु सीकल, लाकां न्ह्यायेमाःगु सीकल । आः खुसि जःखः खुसिबगः त्यलाः छेँ दने मजिउ धइगु सयेकेमाःगु दु । ख्वपय् प्राकृतिक सम्पदायात नष्ट यानाः अप्राकृतिक छेँ दनेगु, टहरा दयेकेगु व थीथी सार्वजनिक निर्माणत अप्वयेकेगु स्वयेवं हे थ्व पीडा खने दयाच्वंगु दु । थुकियात विकास मखु विनास हे धाःसां छुं पाइमखु । ख्वपया चाँगुनारायण लागा नं अथें हे छगू ल्याखं जोखिम थाय् खः । डाँडा काँडा व छ्वासुगु चा जूगु ल्याखं अन बसोबास याइपिंत बर्खाया ई वयेतं तसकं जोखिम बहन याये मालाच्वंगु दु । थुगुसी दशकया हे दकलय् अप्वः वा वःगु मूल्यांकन याःगु दु । अथे जुयाः नं खइ अन चलः वनाः छगू हे परिवारया स्वम्ह मनूया ज्यान वन । थ्व छगू दुखद् घटनां पाठ सयेकाः गन बसोबास योग्य खः, अन हे जक बसोबासया लागिं छेँ दनेत सिफारिस यायेगु ज्या नगरपितातय्सं याना क्यनेमाल । मखुत धाःसा थःपिं च्वने म्वाःगुलिं मेपिं न्ह्याथे जूसां जिउ धकाः लाःलाःगु थासय् छेँ दनीपिं, टहरा दनाः च्वनीपिंत नक्साय् स्वीकृति बिल धाःसा थज्याःगु प्राकृतिक रुपं वइगु अप्राकृतिक प्रकोपय् झी हानं हानं लायेफु । तःब्याखुसिं वइगु लः नां हे तःब्या खुसि जूगु ल्याखं खइ, मिसा खुसि धाइ । व बुलुहुँ छुं हाःसः तकं मदयेक वइ । माहेश्वरी पुलाःनि थ्व हनुमन्ते खुसिया नामं नां चले जुइ । तःब्या खुसि मिसा व छगू ल्याखं डाँडां हे वयाच्वंगु जूगुलिं सिपारः महाद्यःया थासं वइगु खुसि मिजं खुसि वा हारां खुसि नं धाइ । अले व निगू मिजं व मिसा मिले जुयाः ख्वँह्र हनुमानघाट थ्यनेवं जक हनुमान्चा खुसि वा हनुमन्ते खुसि जुइगु खः । थ्व ल्याखं छगू खुसि जुइ न्ह्यः तक थुपिं छगू तसकं हारांगु खुसि व मेगु तसकं शान्तगु खुसि खः । तर थुगुसी थ्व निगुलिं खुसिं हे आपालं नोक्सानी यानाः मानव बस्तीयात अन च्वने थन च्वने मदयेका बिल । जगातिया जःखः, घालाते व सल्लाघारी, ब्राइटर लागाय् डुबान हे जुइकाः लः बाः वःगु खँय् हनुमन्ते जुइ न्ह्यःया थ्व मिसा खुसि व मिजं खुसिया नं उलि हे भूमिका दु । उकिं नं थ्व निगुलिं खुसियात हारां याःपिं सु धइगु न्हापां झीसं म्हसीके हथाय् जुइधुंकूगु दु । लः बाः वःगु खनेवं वा लः बाः वःगुली गाडी ल्यहेँ ल्यहेँ बूगु खनेवं सामाजिक सञ्जालय् पानीजहाज चले जुइगु जुल धकाः प्रधानमन्त्रीया छुं आसययात ब्यंग्य याइपिंत साइबर अपराधया मुद्दा तयाः जेलय् छ्वयेगु धकाः पुलांम्ह मन्त्री व सांसद महेश बस्नेतं ख्याच्वः बियाच्वंगु नं खने दयाच्वन । प्रकृतिया अःखः हे आः नं अन्तर्राष्ट्रिय स्तरया रंगशाला तयेगु निंतिं तःब्या खुसिया जःखः ५ हजार रोपनी जग्गा अधिग्रहण यायेगु ज्याया नायक धाःसा वयात हे यानातःगु दु । थथे जग्गा माफिया व तस्करतय् संजालं हे जक थन प्रकृतिं झीत हायेकेत स्वयाच्वंगु खः । यदि खुसियात प्राकृतिक रुपं हे बाः वनेगु हक अधिकार प्राप्त जुल धाःसा वं मानवीय क्षति नं याइ मखु । मानव बस्तीइ दुहां वनेत नं स्वइ मखु । मू खँ वयात त्वःताः जक छेँ, लँ व थीथी विकास निर्माणलिसें सम्बन्धित चीजया निर्माण यायेमाल । मखुत धाःसा तःब्या खुसि थें मिसा खुसि नं मिजं जुयाः पिहां वयेफु । चाँगुया स्वम्हेसिया ज्यान वंगु खँ व हनुमन्ते जःखः व कासांखुसुं खुसि जःखःया निर्माण नियमित यायेगु जुल धाःसा आः नं लिपाया लागिं प्राकृतिक प्रकोपं बचे जुइगु आपालं उपाय झीके ल्यनाच्वनी । मखुत धाःसा थौं खुसि जःखः नोक्सान जुयाः म्ये वांन्यानाच्वनापिं झी सकलें स्थानीयबासीत कन्हय् थःगु हे छेँ तकं डुबानय् लाःगु स्वयाः तराई वनाः डुबान जुयाच्वंगु स्वः वना च्वने माली मखु जुइ । वंगु वालय् जक निक्वः तक सप्तकोशीया वहाव व कोशी बांधया प्रत्यक्ष ताण्डव नृत्य स्वयाः ख्वपया नोक्सानीयात ध्यानय् तयाः तयार यानागु थ्व च्वसुपाखें सकल खुसिं पीडिततय्गु मनय् लानाच्वंगु घाः छुं भचा जक जूसां लनीगु आशा यानाच्वना ।"
https://nepalbhasatimes.com/9793,बिचाः,११३८ दिल्लाथ्व पञ्चमी,सिद्धान्तया तरवार खतं नइ,"चिकित्सा शिक्षा गुणस्तरयुक्त जुइमाः । सर्वसुलभ जुइमाः । थौं डाक्टर ब्वनेत लखौं, करोडौं ध्यबा फुकेमाः । सामान्य जनतां थौं चिकित्साशास्त्र ब्वने फइमखु । मेडिकल कलेज चायेकेगु । अन्धाधुन्ध ध्यबा कयाः विद्यार्थी भर्ना कायेगु । मेडिकल शिक्षा विकासया नामय् थौं होडबाजी जुयाच्वंगु दु । चिकित्सा शिक्षां देशय् आवश्यक व योग्य चिकित्सकत उत्पादन याये ।                                                         पवित्र उद्देश्य कायेमाःगु खः । तर थौं अथे जुयाच्वंगु मदु । चिकित्सा शिक्षाया द्रुत विकासया नामय् देशय् थौं मेडिकल माफियातय् हावी जुयाच्वंगु दु । चिकित्सा शिक्षा फयांफक्व ध्यबा जुकेत स्वइपिं व्यापारीतय् फन्दाय् लानाच्वंगु दु । गुणस्तरीय चिकित्सा सेवा थौं छगू निगू सहरय् सीमित जुयाच्वंगु दु । देय्या ग्रामिण व सुदूर क्षेत्रय् सामान्यस्तरया चिकित्सा सेवा तकं थ्यंके फयाच्वंगु मदुनि । सहरी क्षेत्रय् नं चिकित्सा सेवा थौं सर्वसाधारण जनताया पहुँचं पिने । चिकित्सा सेवाया नामय् लुटचन्त्रया राज जुयाच्वंगु दु । चिकित्सा शिक्षाया क्षेत्रय् खने दयाच्वंगु विकृति विसंगतिया अन्त्य जुइमाः । चिकित्सा शिक्षा गुणस्तरीय जुइमाः । चिकित्सा सेवा जनस्तरय् थ्यनेमाः । इत्यादि माग तयाः डा. गोविन्द केसी हाकनं अनशनय् च्वंगु दु । डा. केसी तःक्वः अनशनय् च्वनेधुंकल । डा. गोविन्द केसीया अनशनं हाकनं छक्वः देय्या राजनीतिक वृत्तयात क्वाका बिउगु दु । खतुं डा. गोविन्द केसीया माग चिकित्सा सेवा सुविधा, गुणस्तर सम्बन्धी खः । राजनीतिक मखु । तर । दुर्भाग्य । डा. गोविन्द केसीया अनशन बुलुहुं राजनीतिक विवादय् फँसे जुइगु सम्भावना ब्वलनाच्वंगु दु । डा. गोविन्द केसीया अनशनप्रति सत्ता पक्षं समर्थन क्यनाच्वंगु मदु । मेखेर प्रतिपक्षं जोडदार समर्थन क्यनाच्वंगु दु । थुकथं गोविन्द केसीया अनशन राजनीतिक द्वन्द्व, तानातानी विषय जुइगु सम्भावना अप्वया वनाच्वंगु मदु । तर सत्तापक्ष थौं संयमित जुइमाःगु ई वःगु दु । प्रतिपक्षं समर्थन यायेवं स्वयेमाःगु विषयया गरिमायात बेक्वः मिखां स्वये मजिउ । राजनीतिक खेमां थःथःगु समर्थन, विरोध क्यनाः थःथःगु राजनीतिक गणितकथं भूमिका म्हिताच्वनी । प्रतिपक्षं समर्थन क्यनेवं डा. केसीया मागयात प्रतिपक्षं थंगु वा न्ह्यब्वःगु चुनौति, हाथ्या खंके मजिउ । डा. गोविन्द केसीं न्ह्यब्वःगु माग, विषय गुलितक जायज जू, मजू सत्तापक्षं उकिया स्वतन्त्र मूल्यांकन यायेमाः । थःगु विवेकपूर्ण निर्णय बीमाः ।थौं देशय् कम्युनिष्ट सरकार । अभूतपूर्व जनमत थौंया सत्तायाके दु । मजबुत, सशक्त सरकार । देशय् थौंया सत्तायात जनतां भोट बिउगुया आधार कम्युनिज्मया सैद्धान्तिक आधार खः । थौं विजयी सत्तासीन नेतातय्सं कम्युनिज्म, माक्र्सिज्मया गर्व याइ । दावी याइ । सर्वसाधारण जनतायात शोषणं मुक्त याये । आर्थिक समानता, न्याय बी । वर्गीय विभेद अन्त्य याये । जनपक्षीय, प्रगतिशील ज्याझ्वःत बी । देय्यात समृद्धि बी । थौं नेतातय्सं भाषण याइ । कम्युनिज्मया सैद्धान्तिक आधार उद्देश्य दइ । तर भाषणं जक उद्देश्य पूवनीमखु । अन सिद्धान्त ब्वसा जक जुइ । छलछामया खेल जक जुइ ।डा. गोविन्द केसीया चिकित्सा विषयया माग ठीक वा बेठीक । व थःगु हे थासय् दु । दइ । तर थौंया सत्तां देशय् थःगु राजनीतिक सिद्धान्त अनुकूलया विधेयक, नीतित हयेमाः । कम्युनिज्म, माक्र्सिज्म, समाजवादी सिद्धान्तया आधाराय् चिकित्सा विधेयक वयेमाल । अक्षरस सिद्धान्तया पालना जुइमाल । अले स्वतः कार्यक्रम प्रगतिशील, जनपक्षीय जुइ । डा. गोविन्द केसीया माग स्वत पूरा जुइ । डा. गोविन्द केसीया सन्तोष, असन्तोषं अले छुं याये फइमखु । सिद्धान्तवादीतय्सं धाइ । छम्ह । सत्तापक्षीय हक्की सांसदं संसदय् धाइ, ‘डा. गोविन्द केसी सु ? चिकित्सा नीति थथे जुइमाः धकाः निर्देशन बीत ? नीति तय यायेगु ज्या ला विज्ञ, योजनाकारतय्सं याइ ।’ खः सांसदज्यू ! देशय् नीति नियम, योजना, सिद्धान्त तय यायेगु ज्या विज्ञतय्सं यायेमाःगु खः। तर देय्या योजना फुक्क थौं माफिया, भ्रष्टाचारीतय् ल्हाती ! थौं राजनीतिक माफियातय् ढाल ! सिद्धान्तरया तरवार म्यानय् । खतं नयाच्वनी । डा. गोविन्द केसीया माग चिकित्सा सेवा सुविधा, गुणस्तर सम्बन्धी खः । राजनीतिक मखु । तर । दुर्भाग्य । डा. गोविन्द केसीया अनशन बुलुहुं राजनीतिक विवादय् फँसे जुइगु सम्भावना ब्वलनाच्वंगु दु । डा. गोविन्द केसीया अनशनप्रति सत्ता पक्षं समर्थन क्यनाच्वंगु मदु । मेखेर प्रतिपक्षं जोडदार समर्थन क्यनाच्वंगु दु ।"
https://nepalbhasatimes.com/9828,बिचाः,११३८ दिल्लाथ्व षष्ठी,सःगु ज्ञानयात गन छ्यलेगु ?,"‘मनूतय् परिवार तःधं जुइवं तःधंसू पिहां वयेफु ।’तथागत बुद्धं धयाबिज्याःगु गाथा खः थ्व । गुगु गाथा तथागतं सब्वदाठ जातकया कारणं धयाबिज्याःगु खः । थ्व छगू वास्तविकता खः । अझ धाये प्राणीया स्वभाव नं खः । थः बांलात कि, थः तःमि जुल कि वा थः तःधं जुल कि अभिमान ब्वलनी । अले उमिसं कतःयात चीमि, मभिं तायेकी ।                                                         थः परिवार बाहेक मेपिं सकलें चीधं तायेकी । थः व थःपिनि जः जक दकलय् भिं तायेकी । खय्त ला थज्याःपिं मनूत झीगु न्ह्यःने हे नं यक्वं दयाच्वनी । समाजं उमित प्रतिष्ठित व्यक्ति कथं नं कयाच्वंगु दइ । उकिं उमिसं न्ह्यागु ज्याखँ याःसां नं समाजं उकी मिखा तिसिनाः सुम्क च्वना बी । मखुगु ज्याखँ हे याःसां नं न्ववायेगु आँट याइ मखु । सुनांनं न्ववाये हे त्यंसां नं म्हुतुप्वाः तिका बी । समाज ला खः । सुयाके शक्ति दु सकलें वयागु पँ लिनाः वना बी । उकिं अन विरोध यायेगु आँट सुयाकें दइ मखु । सुनां याइ नं मखु । तर दिन धइगु सदां अथे हे जुयाच्वनी मखु । थः जक भिं, थः छेँ जक बांलाः धइगु घमण्ड न्हापा मखुसा लिपा छन्हु ला क्वः हे दली । घमण्डया लिच्वः थौं मखुसा कन्हय् वइ । मात्र अन थुकियात त्वाःथलेगु माध्यमया जक अभाव खः । जब उगु माध्यम न्ह्यःने वइ, तब अन अभिमान तनी । तःधंसू मदया वनी । थः नापनापं थः धाःपिं सकलें तना वनी । सब्वदाठ जातकं उगु खँयात बोध याकी । थज्याःगु खँ ध्वाथुइकीगु थुगु जातक सिङ्गाल वर्ग दुने दुथ्यानाच्वंगु दु । दन धइगु सदां अथे हे जुयाच्वनी मखु । थः जक भिं, थः छेँ जक बांलाः धइगु घमण्ड न्हापा मखुसा लिपा छन्हु ला क्वः हे दली । घमण्डया लिच्वः थौं मखुसा कन्हय् वइ । मात्र अन थुकियात त्वाःथलेगु माध्यमया जक अभाव खः । छगू इलय् बोधिसत्व छम्ह जुजुया पुरोहित जुयाः जन्म जुल । व स्वंगू वेदं पारंगतम्ह जुयाच्वन । अझ झिंच्यागू शिल्पया लिसें पृथ्वीजय मन्त्र नं सिउम्ह लानाच्वन । उगु मन्त्री जप मन्त्र लानाच्वन । बोधिसत्वं उगु मन्त्रं शिद्ध यायेगु बिचाः यात । छम्हु खुल्लागु थासय् तत्वःगु ल्वहँतय् फ्यतुनाः मन्त्र जप यानाच्वन । उगु इलय् ध्वं छम्ह प्वालय् दुगु जुयाच्वन । वं नं बोधिसत्वया मन्त्र न्यनाच्वन खनिं । वं ला उकियात थम्हं अभ्यास नं यानाच्वन । व नं न्हापाया जन्मय् छम्ह ब्राम्हण जुयाच्वन । उगु इलय् वं नं पृथ्वीजय मन्त्रया अभ्यास याःगु जुयाच्वन । वोधिसत्वं पाठ याये क्वचायेकल । अनंलि बोधिसत्वं धाल – ‘जिके मन्त्रया अभ्यास जुल ।’ थ्व खँ न्यनाः ध्वंचा प्वालं पिहां वल । अले वं धाल, ‘जिके थुगु मन्त्र छंके स्वयां यक्व वः ।’ थुलि धयाः व अनं बिसिउँ वन । बोधिसत्वं ध्वंचां मन्त्र वः धाःगु ताल । उकिं थ्वं आः तसकं मखुगु याइगु जुल धइगु मतिइ तयाः उम्ह ध्वंचित लिउ वन । ध्वँ बिसिउँ वँवं छगू जंगलय् दुहां वन । उकिं बोधिसत्व जंगलय् दुहां मवँसे थःगु लँ लिनाः लिहां तुं वल । उखे जंगलय् दुहां वंम्ह ध्वंचां ध्वंनी नापलात । अन हे वं पृथ्वीजय मन्त्र पाठ यात । मन्त्रया लिच्वः कथं अन सलंसः धुँ, सल, किसि, फा, मृग, सिंह आदि प्यपां चूपिं जन्तुत छथासं तुं मुं वल । ध्वंचां थुपिं फुकसित थःगु अधिनय् तल । अले थम्हं थःत सब्वदाठ धइगु नां छुनाः अनयाम्ह जुजु जुल । ध्वंनीयात लानि दयेकल । सकस्यां उमित तसकं राजकीय सम्मान यात । जंगलय् च्वंपिं फुक्कं जन्तुतय्सं थःपिंत अतिकं सम्मान याःगुलिं ध्वं घमण्डी जुया वल । सल, किसि, धुँ, भालु थेंज्याःपिं बल्लाःपिं जन्तुत फुक्क थम्हं धाः थे दु । वया जः नं आपाः दु । सकलें छम्ह थे छम्ह । बलवान । शक्तिशाली । थुकिं यानाः वयाके अभिमान ब्वलन । वं बाराणसी देय् हे त्याकेगु इच्छा यात । उमिगु परिषद्या लागा झिंनिगू योजन दु । वं थःगु योजन स्वयां भचा तापाक सकसितं ब्वना यंकल । अले बाराणसीया जुजुयात सन्देश छ्वया बिल कि वयागु राज्य खुरुक्क त्वःतेगु खःसा त्वःति मखुसा थःलिसे युद्ध यायेत तयार जु । बाराणसीइ च्वंपिं सकलें ग्यात । उमिसं देय्या ध्वाखा बन्द याना बिल । थ्व खँ बोधिसत्वं सिल । वं जुजुयाथाय् वनाः धाल, ‘ग्यायेम्वाः महाराज । सब्वदाठ जुजुलिसे ल्वायेगु जिम्मा जिगु जुल ।’ बोधिसत्वया खँ न्यनाः जुजु लिसें बाराणसीवासीत सकलें अजू चाल । छाय्धाःसां धुँ, सल, किसि, भालु थेंज्याःपिं जन्तुतय् फौजलिसे ल्वायेगु अःपुगु खँ मखु । बोधिसत्वं सीकल कि सब्वदाठं आः तसकं तसःगु सिंहनाद यानाः राज्य त्याकेगु ग्वसाः यानाच्वंगु दु । बोधिसत्वं बाराणसीया जुजुयात धयाः झिंनिगू योजन तक तापाक च्वंपिं फुकसितं थःथःगु न्हाय्पं प्वाः तिनाः च्वनेगु उजं बीके बिल । उजं वः कथं सकलें बाराणसीवासीत थःथःगु न्हाय्पं प्वाः तिनाः च्वंच्वन । थुलि यायेधुंकाः बोधिसत्व सब्वदाठ ध्वंयाथाय् वन । वं ध्वंयात गुकथं राज्य त्याकेगु बिचाः याना धकाः न्यन । ध्वंनं सिंहनाद यानाः मनूतय्त ख्यानाः राज्य कायेगु ग्वसाः यानाच्वन धाल । थःगु अभिमानं चूर जुयाच्वंम्ह ध्वंनं थम्हं हयातःम्ह सिंहयात सिंहनाद या धाल । सिंहं किसितय् छ्पाखे स्वल । अले सुनां नं याये मफइ कथं सिंहनाद यात । किसित ग्यानाः बिसिउँ वन । थुकिं यानाः किसिम्हय् च्वंम्ह ध्वं बँय् कुतुं वन । ग्यानाः उखेंथुखें बिसिउँ वनाच्वंपिं किसितय्सं वयात मखन । किसितय्सं न्हुत्तुन्हुयाः ध्वं चुंदन । व अन हे सित । उलि जक मखु सिंहनादं मेपिं जन्तुत नं ग्यात । उपिं ग्यानाः उखेंथुखें बिसिउँ वनेवं छम्ह मेम्हलिसे ल्वात । गुलिं तःधीपिंसं न्हुयाः चीधीपिं अन हे सित । मसीपिं सिंहत फुक्कं जंगलय् दुहां वन । उगु थासय् पशुतय् सीम्ह जक जुल । वयांलि बोधिसत्वं बाराणसीवासीतय्त न्हाय्पं चायेकि धाल । उमिसं देय्या ध्वाखा नं चायेकल । अन प्यखेरं जनावरत सिनाच्वंगु खन । सकसिनं थःत यःयःपिं जनावरतय् ला यंकाः नल । नयां नये मफुगु ला पानाः सुकुला दयेकल । उगु इलंनिसें सुकुला नयेगु चलन वल नं धाइ । आः थ्व जातकय् छकः दुवालाः स्वये । सुनां छुं सयेके सीके मंदुसा गुरु हे माः धइगु मदु । स्वस्वं न्यँन्यं नं सयेका सीका कायेफु । थौंकन्हय् नं थःत यःगु खँ अथे हे यानाः स्यना काःपिं यक्वं दु । तर थम्हं सयेकागु खँय् अभिमान याये मजिउ, उकियात मखुथाय् छ्यले मजिउ धइगु खँ थुकिं क्यनी । ध्वंचां थःके धुँ, भालु, सिंह दु उकिं थः हे दकलय् बल्लाःम्ह खः धकाः भाःपिल । तर लिपा वयागु अभिमान चुंचुं जुया वन । अनित्य संसारय् छुं नित्य मदु । उकिं जातकया खँ लुमंकेमाः । ध्वंचा सःम्ह नं खत, बल्लाःम्ह नं खत, तर वयात वयागु हे अभिमानं समाप्त याना बिल ।  "
https://nepalbhasatimes.com/9784,बिचाः,११३८ दिल्लाथ्व पञ्चमी,४ नम्बर प्रदेशपाखें छु सयेकेगु ?,"मुलुकया न्हय्गू प्रदेश मध्ये ४ नम्बर प्रदेशया नां गण्डकी प्रदेश तयेगु ज्या जूगुयात नेवाः नापं आदिवासी जनजाति व उत्पीडित समुदाय नाप नापं पहिचानवादीतय्सं गम्भीर रुपं कासें थःथःगु कथं विश्लेषण यानाच्वंगु दु । प्रदेशया नां गण्डकी तये धुंकाः आः मेमेगु नां तये ल्यं दनिगु न्यागू प्रदेशया नां नं उकथं हे खुसि बाय् प्रकृतिया नां तइगु सम्भावना अप्वया वल धकाः थुइकेगु याना हयाच्वंगु दु ।                                                         नेवःतय्सं नं ४ प्रदेशया नां गण्डकी धकाः तःगुपाखें यक्व खँ सयेका कायेमाःगु अवस्था दु । पहिचानवादीतय्सं ला आः प्रदेशया नां तयेगु खँय् पिने जक हालां मजिल मूल रुपं राजनीतिक दलतय्गु हे ल्हातय् धकाः थुइकेगु नापं उकिया नितिं आवंनिसें हे माःगु कथं लबिङ यायेगु, दबाबया नितिं तयार यायेगुनिसें कन्हय् वना माल धाःसा सशक्त कथंया आन्दोलन यायेगु निंतिं नं तयार यायेमाः । उकिया नितिं आःया अवस्थाय् पहिचानया मुद्दाया सवालय् राजनीतिक दलतय्सं गुकथं प्रदेशया नां तयेगु यात छगू कथं निषेध यानाः खुसिया नां तया वन अले इमिगु रणनीति छु जुयाच्वन धकाः थुइकेमाः । ४ नम्बर प्रदेश धइगु गुरुङ व मगःतय्गु बाहुल्यता दुगु अले आदिवासी जनजातितय्गु बहुमत दुगु प्रदेश खः । झिंछगू जिल्ला लानाच्वंगु थुगु प्रदेशय् मुक्कं ६० म्ह सांसदत दु । निम्ह नयाँ शक्तियापिं खःसा मेपिं तत्कालिन एमाले व माओवादी अर्थात आःया नेपाल कम्युनिष्ट पार्टी (नेकपा), नेपाली कांग्रेस अले राष्ट्रिय जनमोर्चाया सांसदत खः । प्रदेशया नांया सन्दर्भय् चुनाव जूगु अवस्थाय् नयाँ शक्ति पार्टीयापिं निम्ह सांसदतय्सं तमुवान गण्डकी प्रदेशय् मतदान याःगु खःसा नेकपा, कांग्रेस व चित्रबहादुर केसीया नेतृत्वय् दुगु राष्ट्रिय जनमोर्चाया सांसदतय्गु छगू हे थासय् मत गण्डकी प्रदेशय् वन । अझ स्पष्ट जुइमाःगु खँ छु धाःसा राय सुझाव संकलन समितिं ला जनप्रतिनिधि नापं छुं छुं मनूतय्त मुंकाः जक राय सुझाव काःगु खः । गण्डकी प्रदेश तयेमाः धकाः बहुमतं धाःगु मदुसां नं उमिसं यक्व मत अर्थात बढी मतया आधारयात न्ह्यःने तयाः तिहाई बहुमतं निर्णय याःगु दु । उकिं गण्डकी प्रदेश धकाः दुई तिहाई सिबें अप्वः मत वनाः पारित जुल । ४ नम्बर प्रदेशया संसदं प्रदेशया नां व राजधानीयात कयाः राय सुभाव कायेगु समिति दयेकूगु खःसा उगु समितिपाखें काःगु सुझाव कथं ४५ प्रतिशत जनतां गण्डकी प्रदेश धकाः नां तयेमाःगु अले ३४ प्रतिशतं तमुवान मगरात प्रदेश नां तयेमाःगु नापं ९ प्रतिशतं धौलागिरी व गोरखा नां तयेमाः धकाः मत बिउगु खः । संसदया समितिं हे तयार याःगुु रिपोर्टया आधारय् स्वल धाःसा बहुमत जनतां गण्डकी नां तयेमाः धाःगु मदु । बहुमत जनतां ला गण्डकी नापं तमुवान मगरातयात स्वाकाः ति धकाः मत बिउगु खनेदु । तर नं संसदं पारित यानाः अन्ततः गण्डकी धकाः नां तयेगु ज्या याःगु दु । अझ स्पष्ट जुइमाःगु खँ छु धाःसा राय सुझाव संकलन समितिं ला जनप्रतिनिधि नापं छुं छुं मनूतय्त मुंकाः जक राय सुझाव काःगु खः । गण्डकी प्रदेश तयेमाः धकाः बहुमतं धाःगु मदुसां नं उमिसं यक्व मत अर्थात बढी मतया आधारयात न्ह्यःने तयाः तिहाई बहुमतं निर्णय याःगु दु । छगू कथं धायेगु खःसा थ्व जनताया मतया अःखः संसदं निर्णय याःगु अवस्था खनेदु । प्रदेशया सांसदतय्सं राजनीतिक पार्टीया ह्वीप नालाः जनताया भावना कथं पहिचानया आधारय् तमुवान मगरात भूगोलया आधारय् गण्डक तकं स्वाकाः तमुवान मगरात गण्डकी धकाः बहुपहिचान नां तयेगु ज्या तकं मयात । थुगु प्रदेशय् स्वयेगु खःसा आदिवासी जनजातित सकलें हे तमुवान मगरात नां तयेमाः धकाः अभियानय् न्ह्याः वंगु खः । छगू कथं आन्दोलन तकं न्ह्याकूगु खः । तर पोखराय् च्वंपिं नेवाःतय्सं धाःसा थुकी साथ बिउगु खने मदु । पोखराया नेवाः संगठनया छुं छुं नेतात ला गण्डकी प्रदेशया पक्षय् वंगु खने दत । अले मेमेगु जिल्लाया नेवाःत धाःसा आदिवासी जनजातिया मंकाः माग कथं तमुवान मगरात प्रदेश नां तयेमाः धकाः आन्दोलनय् हे सक्रिय जूगु खने दत । मुलुकय् न्हय्गू प्रदेशया चुनाव धुंकाः प्रदेशया नांया सवालय् दकलय् न्हापां ६ नम्बर प्रदेशया नां कर्णाली प्रदेश धकाः तःगु दु । कर्णाली प्रदेश धइगु तत्कालिन एमाले व माओवादी केन्द्रया दुई तिहाइ बहुमत प्रदेश सांसदत दुगु प्रदेश खः । उकिसनं जनयुद्धया कालंनिसें जाति, भाषा, संस्कृति, भाषाया विभेदयात अन्त्य यायेमाः धकाः पहिचानया आधारय् प्रदेशया नां तयेमाः धकाः सः तया जनतायात संगठित याना वयाच्वंगु तत्कालिन नेकपा माओवादी केन्द्रया मुख्यमन्त्री दुगु प्रदेश खः । माओवादी केन्द्रया महेन्द्रबहादुर शाही मुख्य मन्त्री जुयादीगु प्रदेशय् हे सर्वसम्मति कथं प्रदेशया नां खुसिया नामं तयेगु ज्या याःगु धइगु माओवादी केन्द्र आः पहिचानया आधारय् प्रदेशया नां तयेगु पक्षय् मदु धकाः क्यंगु नां पार्टीया नेता कार्यकर्ता नापं समर्थकतय्त तकं पहिचानया मुद्दायात ल्ह्वनाः अर्थ मन्त धकाः सन्देश बिउगु खः धकाः थुइकेमाः । अनं लिपा ४ नम्बर प्रदेशया नां नं खुसिया नामं तयेगु ज्या याःगु दु । तत्कालिन एमालेया जनजातिया नेता धकाः म्हसिउम्ह नापं न्हापांगु संविधानसभाय् ला झन पहिचानया मुद्दायात ज्वनाः जनजाति सभासद्या ककस तकं निर्माण यानाः सशक्त कथंया भूमिका म्हितादीम्ह पृथ्वी सुब्बा गुरुङ हे मुख्यमन्त्री जुयाच्वंगु प्रदेशया नां पहिचानया आधारय् मतसे खुसिया नामं तःगु धइगु वास्तवय् तत्कालिन एमाले दुने नं पहिचानया मुद्दा ल्ह्वनेगुया अर्थ मंत धकाः क्यनेगु कथंया योजना सहितया ज्या याःगु खनेदु । ६ नम्बर प्रदेश व ४ नम्बर प्रदेशया नां छुं जाति, समुदायया माग कथं मखुकि खुसिया नामं तयेगु ज्या गुकथं यात थुकिं मेमेगु प्रदेशय् नं आः पहिचानया आधारय् नां तयेमाः धकाः पार्टी दुने व पिने सः तयेगुया अर्थ मदु धकाः क्यनेगु अले भचा भचा हालाजूपिंत नं छगू कथं ख्यायेगु कथंया रणनीति सहितया थुगुसी प्रदेशया नां तयेगु ज्या यात धकाः थुइकेमाः । ४ नम्बर प्रदेशया नां गण्डकी धकाः गुकथं नां तल आः ३ नम्बर प्रदेशया नांया सवालय् नं नेवाः नेवाःतय्त विभाजित यायेगु, नेवाः व जनजातियात विभाजित यायेगु अले आदिवासी जनजाति नापं उत्पीडित समुदाय एकता जुया वन धाःसां नं बहुमत मदु धकाः पहिचानया नांया अःखः वनीगु सम्भावना यक्व दु धकाः थुइकेमाःगु अवस्था दु । उकिं थ्व इलय् नेवाः नेवाः ल्वानाः मखु जानाः अले आदिवासी जनजाति नापं उत्पीडित समुदाय छधी जुयाः ३ नम्बर प्रदेशया नां पहिचानया आधारय् तयेगु नितिं न्ह्याः वनेमाः धकाः ४ नम्बर प्रदेशं स्यना बिउगु दु । ३ नम्बर प्रदेशय् आदिवासी जनजातित बहुमत दु धकाः थुइकाः थ्व इलय् आदिवासी जनजातित जाना वने मफुत धाःसा हाकनं ‘फुटाउ र शासन गर’ नीति ज्वनाः शासकत न्ह्याः वनीगु निश्चित दु । उकिं नेवाःत नापनापं आदिवासी जनजातितय्सं ४ नम्बर व ६ नम्बर प्रदेशपाखें सयेकाः न्हूगु कथंया रणनीति दयेका वनेमाः ।  "
https://nepalbhasatimes.com/9897,बिचाः,११३८ दिल्लाथ्व अष्टमी,छु लँपुइ न्ह्यानाच्वन मुलुक ?,"वर्तमान सरकारया गतिविधियात कयाः राजनीतिक ख्यलय् जक मखु आम जनताया दथुइ नं असन्तुष्टिया सः अप्वया वयाच्वंगु दु । सरकारया हरेक गतिविधि व निर्णयत विवादया घेराय् लानाच्वंगु दु । आम जनताया हक हितयात स्वयाः नं छगू वर्ग व समूहया स्वार्थपूर्तिया निंतिं जक सरकारं ज्या यानाहःगु असन्तुष्टि आम जनमानसय् ब्वलना वःगु दु ।                                                         क्वचाःगु प्रदेश व संसदीय चुनावय् ब्यापक बहुमत हयेत ताःलाःगु बामपन्थी बिचाःया सरकारया आः बहुमतीय सरकार जक मखुसें निगू तःधंगु राजनैतिक शक्ति नेकपा एमाले व माओवादी केन्द्रया एकिकरण लिपा थुगु सरकार बहुमतीय सरकार जूगु दु । नेपालय् बहुमतीय सरकार अति दुर्लभ जुइगु याः । क्वचाःगु थीथी चरणया निर्वाचनय् थुकथं राजनीतिक पार्टीयात आम जनतां मतदान याःगु कारण मुलुकया विकास व स्थायी सरकारया निर्माणया निंतिं खः न कि बामपन्थी विचारधाराया मनूत सरकारय् वनाः थः यःयःथे राज्य संचालन यायेगु निंतिं खः । तर आः सत्ताय् थ्यनाच्वंपिं राजनीतिक पार्टीतय्सं थःपिंत आम मतदातातय्सं मतदान याःगुया कारण इमिगु बिचाःपाखें प्रभावित जुयाः मुलुकय् एकछत्रीय बाम सरकारया स्थापना धकाः एकलौटी ढंगं सरकार न्ह्याकेगु कुतः यानाच्वंगु खनेदत । संघीयता थःपिनिगु माग मखु धकाः खुल्लाकथं वकालत याना जुइगु नेकपा एमाले पार्टीयात क्वचाःगु निर्वाचनय् आम मतदातां बहुमतया मतदान याःगु थुगु बिचाःया समर्थनय् मखुसें मुलुकय् स्थायी सरकारया चाहना अनुरुप खः । थःपिं हे सर्वेसर्वा धयागु मान्यता स्थापित यानाः सर्वोच्च अदालतं दोषी करार यानाः जेल सजायँ फयाच्वंम्हेसित तकं आम माफी बियाः लोकतन्त्रया मान्यतायात हास्यास्पद याना बिउगु खँ आम जनतां वाःचायेकाच्वंगु दु । आःया बहुमतीय सरकार निर्वाचन मार्फत सत्ताय् थ्यंगु खँय् विवाद मदु । अझ थुगु राजनीतिक पार्टीतय्सं मुलुकय् सत्ताया आमूल परिवर्तनया नारा ज्वनाः जनताया न्ह्यःने मतदान फ्वंगु खः । स्थायी सरकार, आर्थिक क्रान्तिया माध्यमं मुलुकयात विकास यायेगु म्हगस नं इना बिउगु खः । तर आःया इलय् थुगु सरकारं गुलि नं पलाः ल्ह्वन थुपिं फुक्कं जनभावनाया अःखः जूगु नं वास्तविकता खः । आःया बहुमतीय सरकारं मुलुकयात विकासया लँपुइ यंकेगु स्वयां नं थःपिंत राजनीतिक ख्यलय् शीर्ष स्थानय् तयेगु व विरोधीतय्त निर्मूल हे याना छ्वयेगु नीति कयाहःगु खः ला धयागु नं न्ह्यसः ब्वलनावःगु दु । थःत लोकतान्त्रिक सरकारया दावी यानाच्वंगु केपी ओलीया सरकारं आम जनताया लोकतान्त्रिक अधिकार कुण्ठित यायेगु कुतः न्ह्याकूगु खँय् सर्वब्यापी निन्दा जूगु दु । न्हापा थःपिं सरकारं पिने लानाच्वंगु इलय् सरकारया विरोधय् गतिविधि न्ह्याकेगु दबू दयेकातःगु थीथी थासय् थःपिं सत्ताय् थ्यनेवं उज्वःगु थासय् विरोधया ज्याझ्वः बर्जित यानाः हास्यास्पद निर्णय सार्वजनिक याःगु जक मखु, अज्याःगु थासय् जुइगु विरोध ज्याझ्वलं थःपिनिगु सत्ताया मेच क्वःथलेफु धयागु ग्याःचिकु नं क्यनेगु ज्या याःगु खनेदत । वर्तमान सरकार प्रमुख केपी ओलीया न्हापाया गतिविधि व बिचाःयात हाकनं छकः लुमंका स्वयेगु खःसा थुम्ह मनू संविधानसभांनिसें संघीयता विरोधी, आदिवासी जनजातिया हक अधिकार स्थापना लिसें पहिचान तकं विरोधीम्ह खः धयागु अथें लुमंका बी । संघीयता थःपिनिगु माग मखु धकाः खुल्लाकथं वकालत याना जुइगु नेकपा एमाले पार्टीयात क्वचाःगु निर्वाचनय् आम मतदातां बहुमतया मतदान याःगु थुगु बिचाःया समर्थनय् मखुसें मुलुकय् स्थायी सरकारया चाहना अनुरुप खः धयागु हेक्का तकं मतसें आः आम जनताया दथुइ जीवन हे कष्टकर जुइकथं थीथी कथंया कर वृद्धिं थ्व सरकारप्रति जनताया निराशा च्वकाय् थ्यनेधुंकूगु दु । वर्तमान सरकारया शुरु निर्माण इलय् आम जनता सरकारप्रति गुलि विश्वस्त जूगु खः, आःया इलय् थ्व सोचय् धमाधम नकरात्मक सोच प्रवेश जुयाच्वंगु दु । मुलुकय् वंगु विनाशकारी तःभुखाचं प्रभावित जुयाः आक्रान्त जुयाच्वंपिं जनतां आः तकं राहतया सासः ल्हाये फयाच्वंगु मदु । उकिसनं छुं ई न्ह्यः वर्षाया कारणं वःगु प्राकृतिक विपद्यात नं राज्यं कुगाक्क सम्बोधन यायेफुगु मदुनि । सरकारं आःया इलय् बजेट मार्फत इन्टरनेट व संचार माध्यमय् थप करया भार क्वबिका बिउगुलिं आम जनताया मानसिकताय् हे तःधंगु नकारात्मक लिच्वः लाःवंगु दु । विश्वया संचार माध्यमय् इन्टरनेटया भाः धमाधम म्हो दामं उपलब्ध जुयाच्वंगु इलय् थन करया भार थप यानाः थुकियात झन थिके याना बिउगु दु । स्वयेबलय् थ्व सामान्य कर वृद्धि थें खनेदुसां दुसां थुकिया प्रभाव ब्यापक व दुरगामी जूवंगु दु । थौंया जीवनयापनय् अभिन्न ब्व जुइधुंकूगु इन्टरनेट व मोबाइल सेवाय् जूगु कर बृद्धिं नेपाःया शिक्षा ख्यलय् जक मखु थ्वनाप सम्बन्धित हरेक ख्यः हे प्रभावित जुइगु निश्चित दु । सरकारं दूर शिक्षाया प्रचार गांगामय् तकं यानाच्वंगु दु, तर थ्व कर वृद्धिं थुकी प्रत्यक्ष लिच्वः लाइगु निश्चित दु । थ्व करवृद्धि मुलुकया विकासया निंतिं मजुसे सरकारी कर्मचारी, सांसद, पूर्व पदाधिकारीतय्गु भत्ता व सुविधा बृद्धि यायेत खः धयागु खँ सरकारं थ्व सम्बन्धय् यानाच्वंगु थीथी निर्णयं प्रष्ट याइ । आःया जनतां मालाच्वंगु देय्या समृद्धी, विकास व सशक्त अर्थतन्त्र खः । मुलुकया छगू सशक्त आयस्रोत कर खः । थुकी फयाफत्तले करदातात दुथ्याकेगु नं स्वाभाविक हे खः । तर अर्थतन्त्र सशक्त यायेगु खँय् अप्रत्यक्ष कर बल्लाकेमाःगु थासय् प्रत्यक्षकरया दायरा व सिमा अप्वयेकेगु धयागु मुलुकया अर्थतन्त्र कमजोर जुया वनाच्वंगुया संकेत खः । सरकारया अकर्मण्यता व विवेकहीन नीतिं मुलुक धात्थें हे ताथ जुइगु लँपुइ न्ह्यानाच्वंगु जकं मखुला ? चिन्ताया विषय जुया बिउगु दु ।  "
https://nepalbhasatimes.com/9854,बिचाः,११३८ दिल्लाथ्व सप्तमी,सरकारया विरोधय् दम गुलि दु ?,"निरीह प्रतिपक्ष जुल धकाः ओलाचना जुयाच्वंगु इलय् नेपाली कांग्रेसयात सरकारया विरोध यायेगु मुद्दा चूलाःगु दु । थ्व मौकाया भरपूर उपयोग यायेगु मानसिकताय् नेपाली कांग्रेस खनेदु । वा वइगु मौसम आन्दोलनया नितिं पाय्छि ई मखु अय्नं प्रतिपक्ष दल कांग्रेसं सतक आन्दोलनया घोषणा यात ।                                                         थुकिं नेपाली कांग्रेसया आन्तरिक कचवं थाति लाइगु फाइदा देउवां कायेखनी मेखे प्रतिपक्ष निरीह जुल धकाः जुयाच्वंगु आलोचनापाखें मुक्त जुइगु मौका नं चूलाइ । संसदय् सत्तापक्षया दुई तिहाइनं मयाक समर्थन दु । विपक्षी नेपाली कांग्रेस देय्न्यंकं हे एक तिहाइ स्वयां म्हो उपस्थितिया कारणं वयागु अवस्था कमजोर जुयाच्वंगु खः । खास हे सरकारं पिने च्वने म्वाःलाच्वंगु कांग्रेस वंगु प्रदेश व संघया चुनावं यक्व लिउने लाका बीवं मेगु न्यादँ तकया निंतिं कांग्रेस प्रदेश व संघया सरकारय् दुमथ्याइगु अवस्था दु । उकिं लः बिना न्या वाथावाथा कं थें कांगे्रस नं सत्ता बिना म्वायेत अःपुगु खँ मखुत । खय्त ला वंगु दशकं निसें नेपाःया मुख्य दलत मध्ये नेकपा व कांग्रेस निगुलिं निरन्तर सत्ताया शिखरय् दु । सरकारय् दइबलय् देय्या नितिं खास हे उपलब्धिमूलक ज्या याये मफइगु कमजोरी दुपिं नेपाःया राजनीतिक दलत विपक्षीइ च्वनीबलय् धाःसा घमासान विरोध व आन्दोलन यायेत सफल जू । थ्व दक्वंया वावजूद देसय् स्थायी प्रकृतिया सरकार प्रदेश व संघय् दु । उकिं थुपिं सरकारतय्सं खने दइ कथं, महसुस जुइ कथं ज्या याइगु भलसा जनतां कयाच्वंगुली विवाद मदु । प्रविधिया विकासया कारणं संसारय् इन्टरनेट फुक्क जनताया पहुँचय् थ्यनीगु कथं पलाः ल्ह्वनेमाःथाय् इन्टरनेटया भाः अप्वइगु कथंया निर्णय नं थःगु लोकप्रियताय् ह्रास वइगु छगू मेलाः पलाः खः । थ्व अवस्थाय् छुं याये धकाः न्ह्यचिलाच्वंगु सरकारयात विपक्षी दलतय्सं ज्या याये मफइगु कथं वा सरकार क्वःथले मफइगु कथं मतादेश जनतां बियातःगु दु । प्रदेश सरकारया संरचना न्हूूगु जूगुलिं जनतां महसुस जुइ कथं ज्या यानाः क्यनी धकाः भलसा काये भचा हथाय् जुइ । तर संघीयतां जनतायात करया भार अप्वइ धइगु आरोप पुष्टि जुइकथं प्रदेश सरकारतय्सं धमाधम करया प्रतिशत वृद्धि मयाःसां जिउगु खः । प्रदेश सरकारतय्सं प्रदेशया थःगु हे बजेट हयाः गुलि ज्या याना क्यन धइगु स्वयेत दच्छि पी हे माली । तर थुकथंया सुविधा धाःसा केन्द्र सरकारयात मदु । केन्द्र सरकारं नं थःगु हे बजेट संसदं पारित यानाःन्हूगु आर्थिक दँ नं शुरु यायेधुंकल । प्रचण्ड बहुमत सहितया थ्व वामपन्थी सरकारय् संघीय समाजवादी नं दुथ्यायेधुंंकाः थ्व सरकार दुई तिहाइ बहुमत स्वयां अप्वः थ्यन । सरकार गठन जूगु न्याला ति ई फुइत्यंगु थ्व इलय् सरकारया विरोधय् कांग्रेसं संसदय् जक मखु सतकय् नं आन्दोलन यायेत्यंगु ई मत्यवं याःगु ज्या थें खनेदत । सरकार गठनया स्वला ति ई बांलाक हे लोकप्रिय जुल । सिण्डिकेट अन्त यायेगु पलाः, ज्या सिमधयेकूपिं ठेकेदारतय्त कारवाहीया पलाः, अनावश्यक रुपं यक्व ध्यबा कयाः मलेसिया वनेत बाध्य जूपिं ज्यामितय् पक्षय् बरु ज्यामि हे छ्वये मखु थः नागरिकतय्त म्वायेक दथुइ च्वंपिंत ध्यबा पुइके मबीगु सरकारया पलाः जक मखु कि प्रधानमन्त्री ओलीया भारत व चीनया सफल भ्रमण नं जनतायात महसुस जुइगु कथंया ज्या खः । तर सरकार संचालनया प्यला ति थ्यंबलय् निता खँय् विपक्षीतय्त विरोध यायेगु अवसर चूलात । न्हापांगु सवाल सरकारं हःगु चिकित्सा शिक्षा विधयेकया विरोधय् डा. केसीया सत्याग्रह वामपन्थी सरकारया नितिं नं पेले याये मफइगु मुद्दा कथं विकास जुल । चिकित्सा शिक्षा अध्यादेशयात प्रतिस्थापन यायेत हःगु विधयेक वामपन्थी सरकारया नितिं ल्वयेक वयेमाःथाय् सरकार भचा चुके जूगु खनेदत । थ्व विधयेकया विरुद्ध नेपाली कांग्रेसया विरोध स्वयां नं मेडिया व बौद्धिक ख्यः वंगु कारणं माथेमा प्रतिवदेनया विषयय् सरकारं पुनर्विचार यायेमाःगु खनेदत । गबलें गबलें थःगु शक्ति दु धकाः त्यला यंकेगु स्वयां परिस्थिति स्वयाः छपलाः लिचिलां मस्यं । ठीकठाक कथं हे न्ह्यानाच्वंगु सरकारं याये हे म्वाःगु छता निर्णय नं विपक्षीतय्त मसला बीगु ज्या जुल । व खः, विरोध प्रदर्शनया नितिं निश्चित थाय् क्वःछिनाः न्हापा प्रदर्शन जुइगु थाय्यात निषेधित क्षेत्र घोषणा यायेगु । सरकारं आःथत्थें यायेम्वाःगु थ्व अनावश्यक निर्णयं सरकारया लोकप्रियताय् हे ब्रेक तया बिल । माइतिघर मण्डला लगायत गुगु थासय् प्रदर्शन याये दइ मखु धकाः निर्णय यात खास धायेगु खःसा सरकारया विरोधय् खास छुं हे शक्तिं प्रदर्शन याये फइगु अवस्था मदुबलय् म्वाःसां म्वाःसां याःगु निर्णयया कारणं वामपन्थीत लोकतन्त्र विरोधी धइगु द्वपं घाका बिल । सरकारया थ्व निर्णययात अदालतं कार्यान्वयन मयायेत बिउगु आदेशं ला लोकप्रिय ज्यात झन् लिउने लाका बिल । उकिं थ्व निर्णययात नं सरकारं आःयात स्थगित धया बियां इज्जत म्हो जुइ मखु । सरकारया मेगु छगू निर्णय विरुद्ध थौकन्हय् अदालतं धमाधम आदेश बियाच्वंगु दु । व धइगु चुनावया मिति घोषणा जुइधुंकाः देउवा सरकारं याःगु राजनीतिक नियुक्ति बदर यायेगु धकाः सरकारया निर्णययात आः अदालतं हाथ्या बियाच्वंगु दु । थुकियात करेक्सन यायेत छुं कानूनत सुधार यायेमाःगु खनेदत । मखु धइगु खःसा दुई तिहाइया सरकार दुसां थःगु इच्छाकथं ज्या याये मफइगु जुल । न्यायालयय् जुइगु भ्रष्टाचार व न्यायमूर्तितय्गु गलत निर्णययात सचेत याये फइगु संरचना नं आवश्यक दु धइगु थ्व दथुइ क्यन । करोडौं तक ठगे याःपिं म्यानपावर एजेन्सीया हाकिमतय् विरुद्ध सरकारं याःगु कारवाहीयात अदालतं गुकथं नोमिनल धरौटीइ त्वःतूगु घटनां कानूनमन्त्री नं न्यायपरिषदं छानबीन यायेगु गुगु घोषणा कथं छानवीनया प्रक्रिया याकनं हे न्ह्याके मफुत धाःसा न्यायालय भ्रष्टाचारया अखडा हे जुयाच्वनी । समाजवादय् विश्वास याइगु वामपन्थी सरकारया छुं छुं निर्णयया कारणं मूल्य वृद्धिया नितिं ग्वहालि जू वनाच्वंगु दु । प्रविधिया विकासया कारणं संसारय् इन्टरनेट फुक्क जनताया पहुँचय् थ्यनीगु कथं पलाः ल्ह्वनेमाःथाय् इन्टरनेटया भाः अप्वइगु कथंया निर्णय नं थःगु लोकप्रियताय् ह्रास वइगु खँ नं वाःचायेकेमाःगु अवस्था दु । आःयापलाःधइगु महसूस जुइगु कथं खने दइगु कथंया ज्या यायेगु ई खः । थः हे विवादय् लाइगु निर्णय याये न्ह्यः सक्षम व जनताया भावनायात घात मजुइगु कथं पलाः ल्ह्वनेत सल्लाह बीपिं सल्लाहकारतय्गु टीम संघया सरकारंनिसें स्थानीय तहया निर्वाचित पदाधिकारीतय्त माःगु खनेदत ।"
https://nepalbhasatimes.com/9971,बिचाः,११३८ दिल्लाथ्व दशमी,नां हिलेत जक ला नेपालभाषा केन्द्रीय विभाग ?,"यःसां मयःसां नेपालभाषा केन्द्रीय विभाग धइगु झी सकसिगुं, झीगु आस्था, विश्वास व श्रद्धाया नं केन्द्र खः । आखः जक ब्वनेगु थाय् जूसा थन त्रिभुवन विश्वविद्यालयय् जक दर्जनौं विभाग दु, अनं दँय्दसं सलंसः विद्यार्थी स्नातकोत्तर जुयाः पिहां वइ, बांबांलाःगु जागीर नइ । तर थ्वहे जक अज्याःगु विभाग खः, गन ब्वनेधुंकूपिं जक मखु मेमेपिं नं दक्व मांदेय् व मांभाय्यात मतिना याइपिंसं आसाकुति मिखां स्वयाच्वनी, छुं याइ ला धकाः ।                                                         न थन स्नातकोत्तर यानाया जक भरय् तःधंगु पदय् सुनां जागिर नल धाःगु न्यना, न त थुकियात गैर नेवाः समुदायं, अझ नेवाःतय् दुने हे भाषा साहित्यप्रति मतिना मदुपिंसं उमित सम्मान याःगु न्यना । अथेसां थन अप्वः–म्हो विद्यार्थीत दँय्दसं वया हे च्वंगु दु, ब्वना हे च्वंगु दु, थनया व दसिपौ थःगु छातिइ प्यपुंकाः गर्व याना हे च्वंगु दु । थुकिया छगू जक हे हुनि धइगु नेवाःतय् दुने छपुचः अज्याःगु नं वर्ग दु गुमित थःगु भाय्यात नेपालभाषा धायेकाया गर्व दु । थौंया त्रिभुवन विश्वविद्यालय अन्तर्गतया नेपालभाषा केन्द्रीय विभाग म्हिगः सुयागुं माया, दया, आशिर्वादं वा निगाहं प्राप्त जूगु बख्सिस मखु । न्यनातयागु खँ जक हे खः — त्रिभुवन विश्वविद्यालयं सन् १९६० य् कलेजस्तरय् आई.ए. ब्वंकेगु थाय् बिल । आन्दोलन, संघर्ष, वादविवाद लिपा अनं बी.ए. ब्वंकेदत । व धुंकाः क्रमशः १५ दँ लिपा एम.ए. ब्वंकेदत । थथे जुजुं सन् १९७७ निसें डिग्री बाइ डिजर्टेशनं यायां लिपतय् सन् १९८१ निसें एम.ए. ब्वंकेदत । नेपालय् सछिगुलिं मल्याक्क भाय् दु तर राज्यं कःघानातःगु विश्वविद्यालयय् थथे प्राज्ञिक मान्यता सहितया स्नातकोत्तर विश्वय् ब्वनेदूगु निगू वा स्वंगू भाय् दुने झीगु मांभाय् नेपालभाषा नं लाः धइगु म्हो गर्वया विषय खः ला ? थ्व धइगु मुलतः झी द्वःछिदँ पुलांपिं पुर्खापिंसं लेख्य परम्परा दयेकाः स्थायी अभिलेखिकरण यानातःगु तिब्बत बर्मेली भाय्–पुचलय् दुने लाःगु निगू प्यंगू भाय्त मध्ये छगू खः धायेबलय् झीगु गर्व याकीगु भाय्यात प्राज्ञिक मान्यता बीकीगु तीर्थ खः । आः नां हिल धाःसा झीगु मांभासं ब्वने मदइगु सम्भावना दुसा मेखे झी सछिदँनिसें जिमिगु भाय् नेवार वा न्यार मखु नेपालभाषा खः धकाः स्थापित जुयाच्वंगु छगू तथ्ययात नं प्यं चुइके थें चुइका छ्वयेगु अवस्था जुइ । झीगु भाय् धइगु काल–कालान्तरनिसें राज्यं तःकः हे दमन याःसां झी दुने हे नेपाःमांया सन्तानतय्सं षडयन्त्र यानाः अले झी नेवाःतय्सं हे हेबाय्चबाय् यानाः नं स्याये मफुगु भाय् खः । व स्वयाः नं गुलि राज्य व महिताःतय्सं दमन यात उलि उलि हे स्वां ह्वये थें ह्वःगु भाय् खः । झी दक्वस्यां थुकी गर्व याये मफुत, थ्व मेगु हे खँ जुल । यथार्थ झीगु न्ह्यःने दु, नेवाःत स्वयाः यक्व जनसंख्या वा भाषाभाषी दूगु अवधी, मगर वा तामाङ भाय्या आःतक पिहां वःगु सफू सलय् ल्याःखायेत मदु, झीगु सफू द्वलय् ल्याःखाये दु । थ्व धइगु नेपालय् वःगुमछि भाय् दु, उपिं दक्वसित मान्यता बी फइला धकाः धया जुइपिं भाषिक उपनिवेशवादी जक मखु, जि नेवाःभाय् ब्वने मसः, बांलाःगु सफू पिहां मवः धकाः सिँन्हाय् छुना जुइपिं नेवाःतय्गु न्ह्यःने बस्वायेगु लिसः नं खः । थुकिया प्राज्ञिक उन्नयनया जिम्मेवार धइगु वा छगू जक नेतृत्व काइगु संस्था आःतकया निंतिं थ्वहे यःसां मयःसां, झीत ययेकूसां मययेकूसां झीगु धायेगु नेपालभाषा केन्द्रीय विभाग हे खः । उलि धायेधुंकाः नं आः झीसं नवायेमाःगु, दुवालेमाःगु खँ धइगु व झी सकसियां नानिचा जुयाच्वंगु विभागया उत्पादन गथे च्वं ? थुखेपाखे झीगु ध्यान म्हो जक वनाच्वंगु दु, अथवा नवायेत ग्यानाच्वनागु दु । त्रिभुवन विश्वविद्यालयया हे मेगु निगू भाषा विभागत अंग्रेजी व नेपाली स्वयाः झीगु विभाग गथे च्वं धकाः लनेगु तकं झीसं साहस याये मफयाच्वंगु दु । मेगु विभागं पिहां वःपिनिगु प्राज्ञिक प्रस्तुति व झीगु विभागं पिहां वःपिनिगु प्राज्ञिक प्रस्तुतिया सामान्य तुलनात्मक अध्ययन यात धायेवं खँ लः थें यचुइ । जि थम्हं नेपालभाषा ब्वनागु झिंच्यादँ दत, अबलेनिसें अनया प्रत्येक विकास, परिवर्तन व उत्पादनयात सामान्य पुलांम्ह विद्यार्थीया हैसियतं मिखा जक ब्वयाच्वनागुया भरय् थुलि च्वयेगु दुस्साहस जिगुपाखें जूगु दु ।थःगु विभागं नां गथे ज्या अथे याना क्यने मफुगु अवस्था वयेवं, यानागु धकाः हे जकसां याना क्यनेमाःपिंसं क्रमिक रुपं थन न्हून्हूगु विषय दुथ्याकेगुली बल बिल । अले थन ब्वंकेमाःगु भाषा व साहित्यया विषय, पाठ्यक्रमकथंया शिक्षा दुग्यंक बी मफुसेंलि, व कथंया शिक्षकपिं तयार याये मफुसेंलि अथवा हये मफुसेंलि (हयेत मन चमकनेवं नं) थन हे थःगु विषय स्वयाः पिहाँ वनाः नाना प्रकारया विषययात दुत हयेगु चलन वल । वय्कःपिंसं थन भाषाविज्ञानय् अध्ययन अनुसन्धान याये मफुत, न्हूगु ढंगं नेपालभाषाया व्याकरण च्वयेगु व भाषा वैज्ञानिक विश्लेषण यायेमफुत, नेपालभाषा साहित्ययात आधुनिक व उत्तर आधुनिक वा समयसापेक्ष ढंगं समालोचना यायेगु अले अनया विद्यार्थीतय्त थौंया समसामयिक साहित्यलिसे परिचित याये मफुत । अले थज्याःगु कस्मेटिक सुन्दरीकरणपाखे पलाः न्ह्याकेमाःगु अवस्था ब्वलन ।सन् १९९९ य् झिगू पत्रया पाठ्यक्रम जुल । अले भाषा–साहित्य ब्वंकेगु स्वयाः नेवाः संस्कृति, नेपालमण्डलया इतिहास अथवा पत्रकारिता व अभिलेखविज्ञान थज्याःगु विषयत दुथ्याकल । छखें स्वयेबलय् थ्व विकास हे खत, थःगु विभागया विकास जुल, चकन, ब्यापक जुल धकाः मन तयेगु लँपु चाल । आः थ्व नेपालभाषा विभाग धइगु ज्या मदुपिनि मतिइ लूलू थे च्वयातःगु कविता, उपन्यास, निबन्ध व ज्याख्यलय् मदुगु व फाकुगु भाषाव्याकरण जक ब्वनाः ई सितिं छ्वयेगु थाय् मखुत, थन आः नेवाः इतिहास, संस्कृति, पत्रकारिता व अभिलेखविज्ञान नं ब्वनेदत धकाः फुरुङ्ग जुइदत । अबले बीगु तर्क थ्वहे खः कि आःया अवस्थाय् भाषा साहित्य जक ब्वनाः म्वाये थाकु, गनं ज्या ख्यलय् मवल, उकिं हापु चूमलाकल अथवा समयसापेक्ष मजुल । आः झीगु विभागं नं ज्याख्यलय् दुपिं जनशक्ति उत्पादन यात धकाः झी हे मखु ला फुइँफुइँ याना जुयापिं ? तर लिच्वः स्वये नु, थनं दँय्दसं झी हनेबहपिं डा. कमलप्रकाश मल्ल वा काशिनाथ तमोटया उत्पादन जुल ला ? थनया उत्पादन आः पुरातत्व विभाग वा सूचना विभागय् आवश्यकता फ्वन धाःसा उम्मेदवार जुइत योग्य जुल ला ? अले थनया उत्पादन त्रिभुवन विश्वविद्यालयया हे संस्कृति विभाग वा पत्रकारिता विभागं उत्पादन याःपिं थेंज्याःपिं दक्ष जुल ला ? अथवा उपिं अनं उत्पादन यानातःपिं जनशक्तिलिसे प्रतिस्पर्धाय् वनाः अज्याःगु रोजगारया अवसर प्राप्त यात ला ? अन १००० ल्याःया संस्कृति, अभिलेख विज्ञान वा पत्रकारिता ब्वनावःपिं ति योग्यता काल ला ? थ्व न्ह्यसः गहन खः लाकि मखु ? थ्व न्ह्यसः हे नं बिडम्बना जुइ आःया सिटिइभिटी जुइत स्वयाच्वंगु नेपालभाषा केन्द्रिय विभागया नेतृत्वयात ।भाषा व साहित्य धइगु संसारय् गनं नं ध्यबा कमे यायेगु विषय मखु, जुइ मखु । ध्यबा कमे यायेत ला झीगु समाजय् दक्वस्यां यःगु, ब्वनेफुपिं ब्वनीगु व ब्वंकेफुपिंसं ब्वंकीगु मेडिसिन वा इन्जिनियरिङ हे खः । तर देय्या इज्जत डाक्टर व इन्जिनियरतय्सं जक तइगु मखु । खय् भाय् ल्हाइपिंसं जेलय् पतिं न्याकाच्वनेमाम्ह भानुभक्त आचार्यया बुन्हि उकुन्हु तिनि नेपाःन्यंक जक मखु थःत नेपाःमिया सन्तान धाइपिं दार्जिलिङ व सिक्किमय् तकं हन । छु भानुभक्तं उमित जागिर नयेगु विद्या बिउगु खः ला ?दुःखया खँ थ्वहे खः कि झीगु छगू जक नेपालभाषा केन्द्रीय विभाग क्रमिक रुपं हे भाषा साहित्ययात गौण तायेकीपिनिगु नेतृत्वय् वन । थन वय्कःपिनिगु नेतृत्वय् शंका यानागु मखु, तर भाषा साहित्य वय्कःपिनिगु प्राथमिकताय् मलात धइगु खँ अनं स्नातकोत्तर जुयावःपिंसं यानावःगु शोधग्रन्थया धलः अले अनं उत्पादित जुयावःपिंसं भाषा साहित्य व समालोचनाय् थःत गुकथं पात धइगु स्वयेवं सिइदइ । आः वयाः अनया नेतृत्वयात नेपालभाषा धइगु शब्द प्रति हे घृणा जुयावःगु अले थःत व विभागया अधिपति धायेकेबलय् अपमान वा थःगु क्षमताया अवमूल्यन जूगु तायेकीपपिं खने दयावःगु दु । न्हापा हे सन् २००७ य् कशिनाथ तमोटजुं थ्व विभागया नां नेवाः अध्ययन तयेमाल धकाः खँ ल्ह्वनादीगु खःसा आः वयाः डा. ओमकारेश्वर श्रेष्ठजुं थुकियात नेवार स्टडिज धायेगु खँ ल्हानादीगु दु । वय्कःपिनिगु विद्वता व नेवाःतय्गु थीथी ख्यलय् योगदान थःगु थासय् दु, वय्कःपिं प्रति जिगु सादर नमन । तर थम्हं छगू अवधिया लागिं नेतृत्व कयागु, म्हालासाला यायेमाःगु विभागया नां हे हिलेगु धइगु मागयात गुगुं हालतय् जायज तायेके फइ मखु ।छम्ह हिन्दी फिलिम स्वयेगु लत लगे जूम्ह मचायात थः मांया ख्वाः बांमलाः थें च्वन धायेवं वया नां माधुरी दीक्षित तयेमाल धकाः जिद्दी यायेगु गन तक पाय्छि जुइ ? थौंया न्ह्यसः थ्व खः । थ्व विभागया बागडोर ज्वनेत झाइपिंसं यदि थःगु दक्षता नेपालभाषा स्वयाः मेथाय् खंगु खःसा वहे कथं न्हूगु नेवार अध्ययन वा मेगु छुं विभाग चायेकेत पहल यानादीमाःगु खः, थथे जुल धाःसा छखे भाषा साहित्यया अध्ययन याइपिं वनी, मेखे नेवार अध्ययन याइपिं वनी । थुकिं नेवाःतय्गु बारे अध्ययन यायेगु निगू अलग अलग थाय् दत धइगु इतिहास हे च्वनीगु खः। तर थन आशिर्वाद बिउम्हेसिगु कपालय् ल्हाः तइपिं भष्माशुरत खने दयावल, आः उमिसं विभागया इतिहास, उलिमछि कर्मठ योद्धातय्गु योगदान व नेपालभाषा ब्वनावःपिं व ब्वनीपिं विद्यार्थीपिनिगु मर्मय् हे प्रहार यायेगु कुतः यानाच्वंगु दु, थ्व मल्ह्वँसे मगाःगु खँ खः । तमोटजुं ला थ्व नां हिले मजिउ धाइपिंत उमिके ‘नेपालभाषा’ खँग्वःप्रति मोह दु धकाः तकं धयादीगु दु । वय्कलं धयादी थें नेपालभाषा धालकि हल्ला यायेगु अले नेवार अध्ययन धालकि ज्या जुइगु हे जुल ला? गम्भीर जुयाः बिचाः यायेगु ई वःगु दु । वय्कलं गुगु नेपालभाषाप्रतिया रोमान्टिसिजमं नेवाः विद्या थकायेगुली पंगलः जुयाच्वंगु दु धयादीगु दु वहे वास्तवय् झीगु पुनर्जागरण, जेलकाल, बाइस साल व वयां लिपा जुयाच्वंगु आन्दोलनया छगू जक अनुपम उपहार खः, अज्याःपिं विद्वानपिन्त शायद जिं थथे धयाच्वनेगु लायक नं मजुइफु, तर यथार्थ थ्वहे खः । न्हूम्ह विभागीय प्रमुखया थ्व लहडं न्हूगु नां हिल धायेवं प्रा. डा.त्रिरत्न मानन्धरजुं धयादीथें आः अन झीगु मांभासं ब्वनेगु व परीक्षा बीगु मान्यता हे मदइगु सम्भावना दु धाःसा मेखे झी सछिदँनिसें जिमिगु भाय् नेवार वा न्यार मखु ऐतिहासिक रुपं मान्यता वयाच्वंगु नेपालभाषा खः धकाः स्थापित जुयाच्वंगु छगू तथ्ययात नं प्यं चुइके थें चुइका छ्वयेगु अवस्था जुइ । झीगु बासःदँ पुलांगु नेपालभाषा केन्द्रीय विभाग दयेकेगु संघर्ष बुइ, झीथाय् सुलाच्वंपिं दहाल यज्ञनिधिपिं त्याइ, अले न्याउली मारी पछुतो अबलय् जक जुइ । इलय् दक्वस्यां न्ह्यलंचाःसा बांलाइ ।  "
https://nepalbhasatimes.com/10021,बिचाः,११३८ दिल्लाथ्व एकादशी,पृथ्वीनारायण व महेन्द्रपथय् केपी,"नेपालय् जूगु निक्वःगु जनआन्दोलन लिपा तसकं भाग्यमानी नेतात सुं दुसा इपिं खः प्रधानमन्त्री केपी शर्मा ओली अले कमल थापा । भाग्यमानी थ्व अर्थय् कि जनआन्दोलन जुल, उगु आन्दोलनया विरोध यात अथे खयां नं न्हूगु व्यवस्थाय् निम्हं नेतातय्सं थःगु स्थान सुरक्षित यायेत सफल जुल । खय्त ला आःया सरकारय् शाही गृहमन्त्री कमल थापा मदु ।                                                         तर जनआन्दोलन धुंकाः निर्माण जूगु थीथी सरकारय् थ्यनेत वय्कः ताःलात । जनआन्दोलन दबे यायेगु निंतिं स्वयम थम्हं निर्देशन बीम्ह तत्कालीन गृहमन्त्री वय्कः हे खः । तर जनआन्दोलनं स्थापित याःगु लोकतान्त्रिक सरकारय् तकं वय्कः उप प्रधानमन्त्री लगायतया पदय् थ्यने सफल जुयादिल । कमल थापा उगु ल्याखं छम्ह भाग्यमानी नेता खत । मेम्ह अज्याःगु हे भाग्य दुम्ह नेता धइम्ह केपी शर्मा ओली खः । लोकतान्त्रिक आन्दोलनया इलय् निष्क्रिय जुयादीम्ह नेता मध्ये छम्ह खः आःया प्रधानमन्त्री ओली । उगु लोकतान्त्रिक आन्दोलनं ल्ह्वंगु गणतन्त्रया मुद्दायात हास्यव्यंग्य यानादीम्ह नं वय्कः हे खः । ‘गणतन्त्रया माग धइगु बयलगाडाय् च्वनाः अमेरिका वनेगु थें खः’, प्रधानमन्त्री केपी शर्मा ओलीं जनआन्दोलनया इलय् न्ववानादीगु धापू खः । नेपाःया जाति व भाषाया निंतिं दलकय् भयावह अवस्था धइगु पृथ्वीनारायण शाह व महेन्द्र शाहया इलय् खः । आः संविधानतः बाहुजातीय व बहुभाषिक कथं देय्यात स्वीकार याःसां सरकारया नेतृत्वकर्ता धाःसा एकल जाति, भाषा व पहिचानयात प्रोत्साहन यायेगु ज्या यानाच्वंगु जुल । गणतन्त्रया मुद्दायात असम्भव धकाः कुंखिनादीम्ह वय्कः उगु हे गणतन्त्रात्मक सरकारय् निक्वः तक प्रधानमन्त्री जुइत ताःलाःगु दु । थ्व वय्कःया भाग्य बल्लाःगुलिं हे खः ।वय्कःया भाग्य थुलि बल्लाना वन, आः वय्कः निगू तिहाई दुगु बल्लाःगु सरकारया प्रधानमन्त्री जुयाच्वनादीगु दु । देशं छु कल्पना याःगु खः उकिया अःखः बिचाः याइम्ह, उकिया समर्थन मयाइम्ह जूसां उगु हे शासन व्यवस्था अन्तर्गत वय्कः दकलय् सशक्त प्रधानमन्त्री जुयादीगु दु । भाग्य बल्लानाः थुलि शक्तिशाली प्रधानमन्त्री जूगुलिं वय्कःया न्ह्यःने तःधंगु अवसर वःगु खः देशय् छुं यानाः क्यनेगु, देय्यात हिउपाःया अनुभव याकीगु । तर दुई तिहाइया घमण्डं वय्कः थुलि अप्वः उत्साहित जुयादिल कि वय्कलं थः लोकतान्त्रिक गणतान्त्रिक सरकारया प्रधानमन्त्री धइगु खँ तकं ल्वःमंकूगु अनुभव जुयाच्वंगु दु । प्रधानमन्त्री ओलीं आः ल्ह्वनाच्वंगु पलाः, वय्कःया ज्याखँपाखें छम्ह तानाशाही जुइत स्वयाच्वंगु आभास याकाच्वंगु दु । केवल सरकारं यानाच्वंगु गतिविधिया कारणं थ्व अनुभवया आभास जुयाच्वंगु धाःसा मखु । प्रधानमन्त्री केपी शर्मा ओलीं थःत पृथ्वीनारायण शाह व महेन्द्र शाहया मेगु रुप खंकाच्वंगुलिं नं थुकिया आभास अप्वयावंगु खः । प्रधानमन्त्रीं केपी शर्मा ओलीं न्हापांनिसें क्यनाच्वंगु व्यवहार छगू थासय् दु । तर आः वयाः निम्ह शाह जुजुया नक्कल यानाः जूगु धाःसा अजूचायापु । छवाः न्ह्यः जक चन्द्रागिरी च्वकाय् थ्यंकाः कविता पाठ यानादीगु ज्यां थ्व अझ प्रष्ट याःगु दु । केपी ओलीं कविता च्वयेगु छाय् ल्यल, अले पाठ यायेत छाय् चन्द्रागिरीया च्वका ? कविता च्वयेगु ज्या न्हापांनिसें जुजुतय्सं यानाच्वंगु जुल । उकिसनं साहित्यिक रचनाय् नांजाःम्ह धाइम्ह शाह वंशया महेन्द्र वीर विक्रम शाह अर्थात मविवि शाह । अले चन्द्रागिरीया च्वका धइगु नेपाःया इतिहासय् छगू महत्वपूर्ण थाय् । इतिहासकारतय् कथं पृथ्वीनारायण शाहं वहे च्वकां स्वनिगः स्वयाः थन थःगु शासन यायेगु धकाः इच्छा व्यक्त याःगु । थ्व निगुलिं समायोजन यानाः स्वयेगु खःसा प्रधानमन्त्री ओलीं थःया ‘आइडल’ कथं पृथ्वीनारायण व महेन्द्रयात कयाच्वंगु दु । ओलीं थः दुने खंकाच्वंगु रुप धइगु नं निम्ह शासकतय् सम्मिश्रण । इतिहासया पाना पुइकाः स्वयेगु खःसा ओलीया ‘आइडल’ निम्हं जुजुतय् व्यवहार धइगु सशक्त शासक जुइगु । अले उकिया निंतिं देय्या सामाजिक बनोटयात पूर्णरुपं इन्कार यायेगु । देशय् दुगु थीथी धर्म संस्कृति, जाति व भाषायात शासकतय्पाखें निर्मम प्रहार जूगु धइगु पृथ्वीनारायण शाहया पालंनिसें हे खः । अले छगू भाषा, छगू धर्मयात मूल मन्त्र हे दयेकाः शासन याःम्ह धाइम्ह महेन्द्र शाह खत । ओलीं आः थःत निम्ह शासकतनाप तुलना यानाः अज्याःगु कथं हे शासन यायेत स्वयाच्वंगु जुल । समावेशी व समानुपातिक प्रतिनिधित्वया सवाल जुइमा वा प्रदेशया नामाकरणया खँ जुइमा ओली, वय्कःया नेतृत्वया सरकार व वय्कःया पार्टीया रवैयाय् छुं हिउपाः मदु । संविधान संशोधन यायेत कबुल याःगु सरकार उगु सवालय् आः तक मौन । राजनीतिक नियुक्ति लगायतय् समावेशीताया सिद्धान्तयात नजर अन्दाज यायेगु ज्या । अले प्रदेश नामाकरणया सवालय् ला झन् हे हैकमवादी शैली । थुकिया दकलय् लिपांगु दसु धइगु प्रदेश नम्बर ४ या नामाकरण खः । पार्टी दुने पहिचानया आधारय् नामाकरण यायेत माग जुयाच्वंगु इलय् तकं प्रदेशया नां छुं नं कथं जाति, भाषा, समुदाय वा सांस्कृतिक पहिचान कथं तयेदइ मखु धकाः निर्देशन बीगु ज्या स्वयम् प्रधानमन्त्री ओलीं यानादीगु खः । ओलीया हे अज्याःगु आदेशयात शिरोपर यासें अन पहिचान बिनाया नामाकरण जूगु खः । नेपाःया जाति व भाषाया निंतिं दलकय् भयावह अवस्था धइगु पृथ्वीनारायण शाह व महेन्द्र शाहया इलय् खः । आः संविधानतः बाहुजातीय व बहुभाषिक कथं देय्यात स्वीकार याःसां सरकारया नेतृत्वकर्ता धाःसा एकल जाति, भाषा व पहिचानयात प्रोत्साहन यायेगु ज्या यानाच्वंगु जुल । उकिं पृथ्वीनारायण शाह व महेन्द्रया इलय् धुंकाः भाषा, जाति व पहिचान निंतिं हाथ्याया अवस्था धइगु आःया अवस्थाय् खः । न्हूगु परिस्थितिया सन्दर्भय् प्रधानमन्त्रीं प्रहार याना वयाच्वंगु व प्रधानमन्त्रीया थासं प्रहार याइगु धइगु हे थीथी जाति, भाषा, संस्कृति व पहिचानयात खः । न्हापा गथे जुजुतय्सं याइगु खः आः प्रधानमन्त्रीं । पृथ्वीनारायण शाह, महेन्द्र शाह व केपी ओली दथुइ छुं हिउपाः दुसा केवल पदया जक खः । मेता फुक्कं व्यवहार व बिचाः ज्वःलाः ।  "
https://nepalbhasatimes.com/10088,बिचाः,११३८ दिल्लाथ्व द्वादशी ,डा. केसीया आन्दोलनं लाकूगु लिच्वः,"स्वास्थ्य ख्यःयात भिंकेगु नितिं धकाः बरिष्ठ चिकित्सक गोविन्द केसी आमरण अनसन च्वनादीगुलिं छगू कथं देय्या राष्ट्रिय राजनीतिइ हे भुखाय् ब्वयाच्वंगु दु । वय्कः थ्व स्वयां न्ह्यः न्हापा न्हापा नं तःक्वः हे आमरण अनसन च्वनादीगु जूसां थुलिमछि राजनीति तरंगित धाःसा मजूगु खःसा थुगुसी तसकं तरंगित जूगु दु ।                                                         उकिया मूल कारण धइगु डा. केसीया आन्दोलनया झ्वलय् अस्पताल दुने हे प्रहरी हस्तक्षेप जूगु, डा. केसीया समर्थनय् द्वलंद्वः मनूत सतकय् कुहां वःगु, डा. केसीलिसे तःन्हु तक नं वार्ता मजूगु अले सरकार लगायत डा. केसी नं थःथःगु हे अडानय् कायम जुयाच्वंगुलिं खः । न्हापा झिंप्यक्वः तक आमरण अनसन च्वंगु अवस्थाय् फुक्क सरकारं वय्कःलिसे सहमति याःगु खनेदुसा सहमति कथं हे लिपांगु इलय् माथेमा आयोग दयेकाः उकिं बिउगु प्रतिवेदनया आधारय् न्हापा अध्यादेश मार्फत ऐन हःगु खःसा आः वहे माथेमा प्रतिवेदनया अःखः नापं अध्यादेश मार्फत हःगु ऐनया अःखः दुई तिहाइ बहुमत दुगु ओली सरकारं मेगु विधयेक हःगुलिं हे थौं डा. केसीया मागयात कयाः आः छु जुइगु खः धकाः धाये फयाच्वंगु मदु । प्राध्यापक डा. गोविन्द केसी केदारभक्त माथेमा नेतृत्वया कार्यदलया प्रतिवेदन कार्यान्वयनया माग यानाः जुम्लाय् अनसन च्वनादीगु नीस्वन्हु फुइधुंकूगु दु । सामान्यतया मनूत छुं हे मनसे लः हे मत्वँसे नीस्वन्हु नीप्यन्हु तक च्वनेफइ धइगु मान्यता दु । थौं डा. केसीया अनसनं उकथंया दिन नं पुला वनेधुंकूगु अवस्था दु । डा. गोविन्द केसी जुम्लाय् अनसन च्वनादीगु नीस्वन्हु फुइधुंकूगु दु । सामान्यतया मनूत छुं हे मनसे लः हे मत्वँसे नीस्वन्हु नीप्यन्हु तक च्वनेफइ धइगु मान्यता दु । थौं डा. केसीया अनसनं उकथंया दिन नं पुला वनेधुंकूगु अवस्था दु । केसीया माग सम्बोधनया नितिं तत्कालिन सरकारं माथेमाया नेतृत्वय् २०७२ सालय् छगू समिति दयेकूगु खःसा वहे समितिं तयार याःगु प्रतिवेदन कार्यान्वयन यायेमाःगु माग डा. केसीं याना वयाच्वंगु खः । ११० पेज ताःहाकःगु उगु प्रतिवेदन कार्यान्वयनया बारे थौंकन्हय् चर्चा जुयाच्वंगु दुसा प्रतिवेदनय् छु खँ उल्लेख जुयाच्वंगु दु धइगु बारे नं सकसिगुं चिउताः जुयाच्वंगु दु । उगु प्रतिवेदनया ३९ नम्बर पेजय् च्वयातःगु दु, ‘निजी क्षेत्रया शिक्षण संस्थात सुविधा सम्पन्न शहरी क्षेत्र व अझ विशेष यानाः स्वनिगलय् केन्द्रित जुयाच्वंगु खनेदु । थथे जूगुलिं विद्यार्थीत आकर्षित यायेत अःपुइगु, दक्ष व अनुभवी शिक्षकत नं अपेक्षाकृत कथं अप्वः सहज कथं उपलब्ध जुइ फइगु नापं माःगु भौतिक व शैक्षिक पूर्वाधारत निर्माण व व्यवस्थापनया ज्या अःपुइगुलिं हे भूमिका जुयाच्वनी । तर थज्वःगु प्रबृत्तिपाखें गुणस्तरीय स्वास्थ्य सेवाय् सहज पहुँचया दृष्टिकोणपाखें देय्न्यंकं क्षेत्रीय असमानता ब्वलंकेगु जक मखु विकासया दृष्टिकोणपाखें नं भौगोलिक असन्तुलनयात अझ अप्वयेकी । स्वनिगः केन्द्रित जुयाः न्हून्हूगु मेडिकल, नर्सिङ व स्वास्थ्य प्राविधिक कलेजत चायेकूगुलिं ग्रामिण व दुर्गम लागाय् ज्या यायेत वनीपिं चिकित्सक व स्वास्थ्यकर्मीत तकं माले थाकुयावःगु अवस्था दु ।’ थुगु प्रतिवेदन स्पष्ट रुपं हे आःया अवस्थाय् मेडिकल कलेजत स्वनिगः केन्द्रित याये मजिउ धइगु खँ खः अले उगु हे प्रतिवेदनयात कार्यान्वयन यायेमाः धकाः डा. केसीं माग याना वयाच्वंगु खः । थुगु खँय् सरकारय् हे दुथ्यानाच्वंगु संघीय समाजवादी फोरम नेपालं नं समर्थन यानाच्वंगु दु । उकिया अर्थ डा. केसीया मागप्रति फोरम सकारात्मक दु । तर नेपाल कम्युनिष्ट पार्टी (नेकपा) धाःसा केसीया मागयात सम्बोधन यायेगु सवालय् खास हे सकारात्मक खने दयाच्वंगु मदु । लिपांगु इलय् वयाः ला डा. केसीयात जुम्लां छगू कथं अपहरण यानाः येँय् हःगुलिं थःत उपचार तकं याके बी मखु धकाः अडान कयाच्वंगु अवस्था दु । धात्थें डा. केसीया स्वीकृति मकासे अपहरण शैलीं हे येँय् हःगु खःसा थ्व झन गम्भीर प्रकृतिया ज्या जूवंगु दु । आः वयाः ला सरकारं वार्ता सुलिसे यायेगु धकाः थःपिं स्पष्ट मदु तकं धायेगु यानाहःगु दु । थुकिया अर्थ आः सरकार वार्ताया सवालय् अलमल जुयाच्वंगु दु । ताः ई तक नं वार्ता मयात धाःसा उकिं गम्भीर लिच्वः लायेफु धकाः थुइकेमाः । डा. गोविन्द केसी छम्ह ब्यक्ति खःसां आः वयाः वय्कःयात नेपाःया हे स्वास्थ्य ख्यःया छम्ह न्ह्यलुवा कथं आम नागरिकतय्सं कायेधुंकूगु दु । अले केपी ओलीया सरकारयात जनतां दुई तिहाइ बहुमत बिउगु खःसां लिपांगु इलय् वयाः ओली सरकारयात आलोचना याइपिं झन झन अप्वया वःगु दु । देसय् पानीजहाज सञ्चालन यायेगु, चीन व भारतं रेल हयेगु थेंजाःगु ततःधंगु म्हगस ज्वना च्वनादीम्ह अले आःया अवस्थाय् विकास व समृद्धियात हे मूल नारा बियाच्वंगु अवस्थाय् ओली सरकार नापं नेकपाया नेतृत्व गम्भीर जुया वनेमाः । चिचीधंगु खँय् अलमल मजुसे ततःधंगु योजना सम्पन्न यायेत अले जनतायात दुई तिहाइ बहुमतया सरकार वःगु महसुस जुइगु, देसय् हिउपाः वःगु व थःपिनिगु नितिं छुं जूगु महसुस याकेगु ई खः । उकिं ओली सरकारं थुगु खँय् गम्भीर जुया वनेमाःगु अवस्था दु । डा. केसीया आन्दोलनया लिच्वलं देशय् ततःधंगु ज्या याये मखन धकाः धाये मखनीगु अवस्था ब्वलंकेमाः ।  "
https://nepalbhasatimes.com/10477,बिचाः,११३८ दिल्लागा षष्ठी,लुम्बिनीइ बौद्धतय्के छाय् ध्यबा काइ ?,"बुद्ध नेपालय् छाय् जन्मे जुल ? थुकिया लिसः थीथी विद्वानतय्के थीथी दइ । तर छता खँ सकस्यां सिउ, बुद्ध नेपालय् सत्ताय् वःपिंत निगः प्यंगः ध्यबा फ्वनाः नये दयेमा धकाः धाःसा पक्का हे जन्मे जूगु मखु । थुलि खँयात लुमंकाः लुम्बिनी विकास कोषं नकतिनि हे अन वइपिं दक्व भक्तजनतय्के ध्यबा म्हयेगु धकाः याःगु निर्णययात बःचाहाकलं विश्लेषण यायेगु कुतः थन जुइ ।                                                         लुम्बिनी विकास कोषं २०७५ श्रावण १० गते लुम्बिनी क्षेत्रया योजनावद्ध विकासया लागिं धकाः भाद्र १ गतेनिसें लागू जुइ कथं लुम्बिनीइ वइपिं तीर्थयात्रु वा मेमेपिंके ध्यबा कायेगु निर्णय याःगु दु । व कथं आः वनीपिं दक्वं बौद्ध तीर्थयात्रुत (भिक्षु भिक्षुणीतय्त बाहेक) याके प्रतिव्यक्ति २० तका अले विद्यार्थीतय्के १० तका दां काइगु जूगु दु । व बाहेक क्यामेराया शुल्क ५० तका, भिडिओ क्यामेरा शुल्क ५०० अले छायांकन शुल्क ५००० नं काइगु दु । थ्व शुल्क रुपन्देही, कपिलवस्तु व सुस्ता पश्चिम नवलपरासी, गन बौद्ध धइपिं हे लुइके थाकु, अनयापिंत धाःसा काइ मखु । थन आः वयाः लुम्बिनी धइगु छु अले आः तक राज्यं थुकियात गुकथं कयाच्वंगु धकाः वाला स्वयेमाःगु दु । झी सकसियां धया वयाच्वना — लुम्बिनी धइगु शाक्यमुनि गौतम बुद्धया जन्मभूमि खः । थ्व न्हापांनिसें बौद्धतय्सं थीथी थेरवादी व महायानी ग्रन्थया लिधंसाय् धया हे वयाच्वंगु खः, धाःगु मथूसां, लुम्बिनी गन दु धइगु मसिउसां पाठ ला याना हे वयाच्वंगु खः । लिपा सन् १८९६ य् अकस्मात् अन अशोकया थां लुया वयेवं उत्खनन् न्ह्यात, व हे बुद्धया जन्मस्थल धकाः बय्बय् जुल । न्हापा गबलें सरकारं लुम्बिनी वा बुद्धजन्मस्थलया बारे चिउताः मकयाच्वंसां क्रमशः थुकियात अन्तर्राष्ट्रिय ख्यलं सम्मान व श्रद्धा बीवं थन ध्यबा वा गाइगु दु धकाः चायेकाः सरकार वा अबलेया शाही खानदानया मनूत लिसें सरकारपक्षया मनूत छम्ह छम्ह यायां थन थःगु थाय् काःवल । यःसां मयःसां विदेशी संस्थातय्गु दबाबं हे जक सां, अले इलय् ब्यलय् लुम्बिनीया नां ज्वनाः सितिकं विदेश चाःहिउवनेगु ह्वःताः चूलासेंलि जिन्दगीइ गबलें छकः धकाः तक नं बुद्ध, धर्म व संघया नां काये म्वाःपिं वा म्हाःपिं नं निगः प्यंगः बुद्धधर्मया खँ ल्हाये सयेकाः उमि लिउलिउ जुया हल, फाइदा कया हल । विभिन्न चरणं लुम्बिनी विकास कोषं थःगु रुप काल । नामं हे क्यं थ्व लुम्बिनीयात धार्मिक क्षेत्रया रुपय् मान्यता बीत मखु, न त थन धार्मिक आस्था व श्रद्धा ज्वना वइपिं श्रद्धालु तीर्थयात्रुतय्त हे सम्मान दइ । थन ला ध्यबा वा गाइ धकाः हे जक कोषय् थःत तक्यंकाच्वनी, अनया थीथी परियोजनाय् थःगु ल्हाः द्यःने लाकाच्वनीगु रजाइँ जुयाच्वंगु दु । लुम्बिनी नेपालय् दयाः सुं अबौद्धं बुद्धया शरणय् वंगु दु ला ? भारतया नागपुरय् छन्हुं हे खुगू लाख अबौद्धतय्सं मेमेगु धर्मया द्यःत दु धइगु विश्वास मदु धकाः पाः फयाः बुद्ध धर्म अवलम्बन यात । अथे हे न्हापा गबलें बुद्धया नां तक मन्यंपिनिगु देसय् नं आः बौद्धतय्गु जनसंख्या अप्वया वयाच्वन । थुखे नेपालय् बुद्ध जन्मे जूगु धकाः तिंतिं न्हुइगु फेसन ला वल, तर बुद्धया शरणय् वना, धर्मया शरणय् वना धकाः धाइपिं मवः, बौद्धतय्गु जनसंख्या थहां मवं । थुकिया छगू जक हे कारण धइगु उमित बुद्ध धर्म, बुद्ध दर्शन लिसे छुं कालबिल मदु, दुसा विदेशय् च्वंपिं बौद्धतय्सं लुम्बिनी धाल कि ध्यबा प्वंकी धइगु आसाकुति मनोवृत्ति जक दु । उकिं ला विकास कोषया नां वल कि भ्रष्टाचार, हडताल, तालाबन्दी, विरोधया खँ जक वइगु । छम्ह छम्ह पदाधिकारी नियुक्तिलिसें करोडौंया कालबिल व चलखेलया गाइँगुइँ अथें न्यने दइगु मखु जुइ । याये मजिउ धाधां अन छु छु जुयाच्वनी, अन थ्यन कि जक सी । छखे याये मजिउगु धकाः नियमं पंगः थना तयेगु अले वहे ज्या सुरुसुरु जुयाच्वनेगु छाय् जुइ धइगु न्हियान्हिथं भ्रष्टाचारया समाचार ब्वँब्वं वाक्क वःपिं नेपाःमितय्त थुइकेत थाकु मजू । कोषय् वइपिनिगु मिखा हे ध्यबाय् जक तक्यनाच्वनी । अथे जुयाः हे विदेशी बौद्धत अन कोषयापिंलिसे खँ ल्हाये ग्याः। कोषय् ध्यबा मदयेकं छुं ज्या जुइ मखु, ध्यबा बिल कि न्ह्यागुं जुइ धकाः अनयापिं विदेशी भिक्षु व लामापिंसं ख्याःथें नीथें कना हइगु सकस्यां सिउ हे जुइ । लुम्बिनीइ दशकौंनिसें मदिक्क उत्खनन् जुयाच्वनी तर उकिया उपलब्धि थन मखु उखे वनी धइगु हुइनाभुइना वइगु, यायेमाःगु संस्थां ज्या मयाइगु, अनुसन्धानया प्रतिवेदन पिमदनीगु आदि इत्यादिइ नं कोष खनेदयेक खनेमदयेक संलग्न जूगु दयाच्वनी । बी मजिउपिन्त विहार दयेकेगु प्लट बीगु, छगू हे देशयात तःगू प्लट बीगु, ततःजायेक देगः दयेकेगु, गेष्टहाउस चायेके बीगु, देय् मदुगु संस्थायात प्लट बीगुनिसें कयाः आः वयाः सिँ तस्करी, नक्कली टिकट मीगुु, पवित्र बगिंचाय् अस्थि थुनेगु अले सुनां मसीक सुन्दरी प्रतियोगिता याकेगु ज्याय् मखु मखु धाधां विकास कोष संलग्न जूगु झी सकस्यां सिउ । कोषं यायेमाःगु मयाःगु अले मयायेमाःगु याःगुया छगू सफू हे तयार जुइ, जि उखेपाखे वने मखु । आः तप्यंक प्रवेश शुल्कय् वये । दानपात्रय् तीर्थयात्रीतय्सं कुर्काथकूगु ध्यबा पारदर्शी यायेफूगु मदुनि, हानं शुल्क कायेगु खँ वल । शुल्क गन काइ ? थःगु व्यक्तिगत थासय् थम्हं लगानी यानातयागुया लबः कायेत । लुम्बिनी अज्याःगु थाय् पक्कां मखु । यदि धार्मिक महत्व मदुगु धरहराय् ध्यबा काये मजिउसा लुम्बिनीइ जिउ ला ? संरक्षण यायेत धाये धाःसा व ध्यबां अन संरक्षण जुइगु मखु, व दक्वस्यां सिउ । संरक्षणया नामय् विदेशं वःगु ध्यबा खर्च यायेमफयाः अन उकुसमुकुस जुयाच्वंगु कोषयात ध्यबा हे छाय् माल ? यदि उकिया ध्यबां हे अन खर्च यायेगु खःसा सरकारं वार्षिक बजेट छाय् बीमाल ? अन कन्हय् २० तका दां पुलाः धर्म याइपिं बौद्धतय्सं राज्ययात न्हापा हे पुलातःगु कर दुथ्यानाच्वनेधुंकी, गुगु अनया वार्षिक बजेट जुयाः उतुउतुं मुनाच्वंगु दयाच्वनी । आः दोहोरो कर छाय् ? जाबो राष्ट्रपतिया निघौ फ्यतुइगु टहरा दयेकेत प्यंगू करोड खर्च यायेफुगु कोषं स्वनिगलं वा मनांगं वा सोलुखुम्बुं वयाः पुण्य मुंकः वःपिं बौद्धतय्के २० तका दां कयाच्वनेमाःला ? मेगु, लुम्बिनी थज्याःगु हे मेगु छगू नं धार्मिक स्थल दु नेपालय्, व खः पशुपति । निगुलिं धार्मिक स्थलयात विकास यायेत सरकारं अज्याःअज्याःगु हे विकास कोष दयेकातःगु दु, निगुलिं ज्वलिंज्वःगु ऐनं मार्फत सञ्चालन जुइ । तर छु पशुपतिइ वइपिं नेपालीत व भारतीयतय्के संरक्षण शुल्क धकाः ध्यबा कायेगु ज्या यायेगु सुनां आँट याइ ला ? पशुपतिइ संरक्षण यायेत धाःसा राज्यं ध्यबाया खुसिबाः वयेकेगु (अले अन तीर्थयात्रीतय्सं छाःगु ध्यबा विदेशी पुजारीयात प्वःचिका छ्वयेगु) थन धाःसा तीर्थयात्रीयाके ध्यबा फ्वनाः संरक्षण यायेमाःगु ला ? छखे छगू धार्मिक स्थलय् विदेशीतय्त तकं ध्यबा मकासे द्वलंद्वः तीर्थयात्रीतय्त छ्वयेगु, लाःलाःथे अश्लील हरकत यायेगु छुट बीगु, मेखे छुं कथंया मभिंगु ज्या मयाइपिं विदेशीतय्के जक मखु दतंफतं व हे ९ प्रतिशत नेपाली बौद्धतय्के तकं जगाः कायेमाःगु बिचाः मखुसा सरकारं छाय् याइ ? उकिं थ्व धइगु ध्यबा मालाः स्वयाः नं लुम्बिनीइ यक्व तीर्थयात्रुत वःगु स्वये मफयाः उमित हतोत्साही यायेत हःगु षडयन्त्र जक हे खः, बुद्धया जन्मस्थलया बौद्धतय्त मचायेकं बौद्ध जुइगु धइगु अपराध खः धकाः मानसिक यातना बीगु हे जक खः । लुम्बिनीइ नेपालीतय्के प्रवेश शुल्क कायेमाः धइगु बिचाः अन थौं स्वयाः नीदँ न्ह्यः हे वःगु खः, गुगु अबले भिक्षु सुदर्शनया कडा विरोधं दित । आः अन वक्व तीर्थयात्रीत मध्ये ८० प्रतिशत हे नेपालीत जुसेंलि उमित जक छाय् सितिकं दुत छ्वये धकाः लुम्बिनीयात थःगु पुख्र्यौली सम्पत्ति तायेकीपिंं कोषया पदाधिकारीतय्गु हे थ्व ज्या खः धकाः धायेत लिचिलेम्वाः । आः मेगु खँ । थःगु धर्म, पहिचानया अले आस्थाया केन्द्रविन्दु लुम्बिनीइ दुहां वयेगु लँपु बन्द याना बिलं नंं लुम्बिनी लुम्बिनी धकाः लय्लय् पतिं विदेश चाःहिलाः लुम्बिनी मिउ वनीपिं नेपाःया बौद्ध धर्मगुरुपिं व बौद्ध विद्वानतय्सं आःतकं गनं छसः मतःगु मेगु रहस्यया खँ जूगु दु । उमिसं सिउ हे जुइ, आः अन वनाः परित्राण पाठ तक याकेत नं उपासक उपासिकातय्सं म्हतिं नीतका दां लुखाय् पुइँ हायाः जक दुहां वने खनी । उखे थःमांबौया नामं निप्वाः देवा च्याकः वने खनी मखु, जजमांतय्सं सत्वपूजा याकेगु गथे ? आः अन प्यद्वः न्याद्वः महायानीत मोलम यायेत गथे वनी ? छखे भारतया महायानीत अथे हे सुचुकाः ध्यबा बी मफयाः थन दँय्दसं याःवयेमाःगु मोलम पुजा याः मवयेधुंकल, आः नेपाली बौद्धत हे नेपाःया लुम्बिनी वनेगु स्वयाः भारतया बोधगया, सारनाथ वा कुशीनगर वनेगु अःपुइगु अवस्था वयाच्वंगु दु । कीक्वः मजुइगु लुम्बिनीयात झःझः धाःगु लुम्बिनी दयेकेत नेपाःया बौद्धतय्सं गुलि योगदान बिल व इतिहासय् च्वयातःगु दु । उमिसं छेँ मधाः, मचाखाचा मधाः, आः उमित हे म्हिगः तिनि नयेगु खनाः वःपिं छखलः अबौद्ध अभिजात मनूतय्सं दुहां वये मदइगु नियम दयेकलं नंं थनया बौद्धत चुपचाप मसिउ, मताःपह यानाः च्वनाच्वंगु खनेदु । अले धायेमाली, छु नेपाःया बौद्धत धइपिं सुसु सत्ताय् वल वयागु चाकरी चाप्लुसी यानाः निगः प्यंगः फ्वनाः नयेत जक जन्मे जूपिंं ला ? थ्व धइगु नेपाःया बौद्धतय्त न्हापा गुब्सं मवः कथंया मार वा हाथ्या खः, कि वाःचायेकाः अधिनायकवादीत लिसे सः तयाः ल्वायेमाल, कि देय् त्वःताः वनेमाल, नेतृत्व बियाच्वना धकाः मान व सत्कार नयाच्वंपिंन्सं बिचाः यायेगु ई वःगु दु ।"
https://nepalbhasatimes.com/10385,बिचाः,११३८ दिल्लागा तृतीया,नेवाः सरोकार – छुं टिपोट,"१. म्हिगः – नेवाः समुदाय छु खः धइगु खँय् मनूत अलमले जुयाच्वंगु दु । थुकियात ऐतिहासिक विकासक्रमय् वालाः सीके, थुइकेबहः जू । नेपालमण्डलय्, खास यानाः स्वनिगलय् मनू पुचः, उत्तर व दक्षिणं बाय् हिलाः ईपू द्वःछिदँ (सहस्राब्दी)निसें च्वंवःगु खनेदु । थुपिं थवंथवय् घुलमिल जुयाः नेपालमण्डलय् छगू न्हूगु मंकाः संस्कृति ब्वलन । थ्व असमान जाति पुचःपाखें छधी जुयाः ब्वलंगु संस्कृति खः ।                                                         नेपालमण्डलवासी थ्व पुचःयात दकले न्हापां लिच्छवि जुजु वसन्तदेवया खुगू शदिया ई. ५१२ या अभिलेखय् स्वनिगलं दक्षिण तिस्तुङ विषय (जिल्ला)या वासिन्दातय्त सम्बोधन यायेगु झ्वलय् “स्वस्ति नैपालैभ्यः” धकाः छ्यःगु खः । ‘नैपाल’ धाःगु नेपाल खँग्वःया विशेषण खः, गुकिया अर्थ नेपालवासी खः । थ्व नैपालयात झिंन्हय्गू शदी नेवाल÷नेवार रुपय् खनेदत, थौंकन्हय् नेवाः धायेगु यात । थुगु इलय् तक नैपाल (नेवाः) दुने सापु (गोपाल), मेय्पु (महिषपाल), किरात, देव (लिच्छवि), वर्मा, गुप्त, सेन आदि जाति घुलमिल जुइधुंकल । लिपा लिपा थुकी मेमेगु जाति स्वाःवल । मल्लकालय् थुकिया संस्कृति उत्कर्षय् थ्यन, नेपालमण्डल (वर्तमान ३ नं. प्रदेश) भौगोलिक, सांस्कृतिक रुपं छधी छप्पँ जुल । मूल नेवाः समुदाय बाहेक नेपालमण्डलय् संजप्रजा (तामाङ), खसप्रजा (खस–आर्य) व ममेगु जाति थःगु ब्यागलं पहिचान कायम यानाः नेवाःत नापं न्ह्यज्यानाच्वन । भारत व चीन (सँदेय्) दथुइ लाःगुलिं थन नेवाः सभ्यता विशेषरुपं ब्वलन । भारतय् इलय्ब्यलय् विदेशीतय् ततःधंगु हःताः जुसेंलि अनया बौद्धिकवर्गया नेपाल आश्रयस्थल जुल, सँदेशय् वनीपिं भारतीय पण्डिततय् थ्व विश्राम एवं साधनास्थल जुल । थन सँदेय्नाप बनेज्या ब्वलन, गुकिं थन सांस्कृतिक वस्तुया वृद्धि जुल, नापं मेखे तन्त्र–वाङ्मयया विकास जुल ।पृथ्वीनारायण शाहं गोरखाराज्य विस्तार यानाः, नेपालमण्डल व पूर्वी सेनराज्य त्याकुसेंलि उकिया राजधानी नेपाल मण्डलया यँ (काठमाडौं) यात यात । शाह जुजुपिसं थःगु विस्तारित राज्यया नां गोरखा नालाकाल, तर राजधानीया कारणं व जःलाखःला देशय् नेपाल अप्वः लोकंह्वाःगुलिं उमिसं न्हूगु राज्यया नां ‘नेपाल’ धकाः हे तायेकाच्वन । न्हूगु गोरखा राज्यय् गुलिखे राज्य सञ्चालनया ज्यासः मल्लकालया हे न्ह्याकाहल । उकी इटाचपलि, धंसार, टक्सार, छेभडेल आदि अड्डा राणाकालतक हे यथावत न्ह्याकाहल । थुकिं नेवाःतय् जागिर छुं भचा ल्यनाच्वन । सँदेश नाप प्रतापसिंह शाहं नेपालभाषां याःगु नेसं ८९५ या सन्धिपत्रय् “गोर्खा नेपाल राज्य” धयातःगु दु । पृथ्वीनारायण शाहं त्रिशुली, तादी दरवारय् बिउगु थःगु मृत्यु अवस्थाया वक्तव्यय् गोरखा राज्यया सन्दर्भय् “तिनै सहर नेपालको नेवारहरूको नाच झिकाई हे¥या पनि हुन्छ, ईनमा ता दियाको पनि आफ्नै देसमा रहन्छ” धाःगु दु । न्हूगु गोरखा राज्यय् गुलिखे राज्य सञ्चालनया ज्यासः मल्लकालया हे न्ह्याकाहल । उकी इटाचपलि, धंसार, टक्सार, छेभडेल आदि अड्डा राणाकालतक हे यथावत न्ह्याकाहल । थुकिं नेवाःतय् जागिर छुं भचा ल्यनाच्वन । बुँनाप जाँचया खँय् ला ज्यापु दंगोलतय् एकलौटी अधिकार शाहराणा सरकारी ज्यासलय् कायम जुयावं च्वन । गुलिखे नेवाःतय् सांस्कृतिक ज्याखँय् शाह जुजुपिंसं ब्वति कयाः नं वन । नेवाःतय् देवदेवी खस–आर्यतय् नं जुल । तर भाषा, लिपिया खँय् विस्तारं खस–आर्य भाय् व देवनागरीं थाय् काकां वन । मल्लकालया नेवाः समाजया पुरोहित, प्रशासनय् ज्या याइपिं, शिल्पी (कःमि), ज्यापु (कृषक) व ज्यामि (मजदुर) पुचःयात शाह राणा शासनय् प्यंगू वर्ण धाँचाय् हिलाः नेवाःतय् ब्यागलं ऐन दयेकाः शासन यायेगु यात । थुकिं नेवाःतय् दुने चरम वर्ण व जाति भेदया पुसा पिल, थजात क्वजातया भावनात्मक ल्वापुया पुसा तया बिल, अले थःथः ल्वाना जुल । नेवाःतय् कला विश्वय् नां जाः, उकथं नेवाःत कलाप्रेमी खनेदु । तर छु उपिं धात्थें कलाप्रेमी खः ला ? पुलांपिं नेवाःतय्के मूर्ति छुं जुयाः स्यन धाःसा उकियात पूजा यायेबह मजू तायेकाः ध्याकुनय् तया तइ । पौभाः, बिलंपौ चित्र सी मंत कि हिला छ्वइ, पुलांगुया महत्व मदया वनी । थुकथं स्वयेबलय् नेवाःत धर्मप्रेमी खः कलाप्रेमी मजुल थें च्वं । थौं नेपाःया कलाकृति विदेशय् छ्वइगु कारण नेवाःतय् थ्व पुलांगु प्रति अनास्थां यानाः नं खः । पुलांपिं मनूतय् छगू बांमलाःगु प्रवृत्ति हस्तलिखित ग्रन्थयात अंश भाग थलेगु नं खः । छगू सफूयात थथे अंश इनेगु याःगुलिं व सफू थीथी संग्रहालयय् अंश अंश लुयावः, अप्वः ला सफू हे पूवंक दइ मखु । २. थौं ः थौं नेवाःत स्वनिगलय् अप्वः मात्राय्, प्रदेश (३ नेपालमण्डल) य् आदिभूमिकथं, नेपाल अधिराज्यय् विस्तारित रुपं व हलिंन्यंक न्यनाच्वंगु दु । उपिं थाय्अनुसार एकलभाषी, द्विभाषी, विस्मृतभाषी रुपं ल्यनाच्वंगु दु । अथे जूगुलिं इमित छगू हे मिखां स्वयेमजिउ । इमित स्वथी पुचलय् ब्वथलेफु – १. नेपालमण्डल (प्रदेश ३) वासी मूलनेवाः – थुमिसं सकतां ज्याखँ नेपालभाषां यायेगु कुतः यायेमाः । थनया नेवाःत एकलभाषी खः, तर स्वनिगः पिनेयापिं द्विभाषी हिला वनाच्वंगु दु । २. नेपालदेश न्यंपिं विस्तारित नेवाः – थुमिसं मातृभाषा (नेपालभाषा) नापं स्थानीय व सरकारी कामकाजया (खस–आर्य) भाषां नं ज्याखँ न्ह्याकेमाःगु अवस्था दु । थुपिं अप्वः मात्राय् द्विभाषी, छुं भचा जक एकलभाषी व विस्मृतभाषी खः । ३. हलिं न्यंपिं प्रवासी नेवाः – थुमिसं फुफुपिंसं नेपालभाषां नापं स्थानीय व अन्तर्राष्ट्रिय भाषा (अंग्रेजी) छ्यलेफु । प्रवासी नेवालं नेपाःया प्रतिनिधित्व याइ । इमि ज्याखं देय्या नां जाइ वा बदनाम जुइ । इमिसं थ्व खँय् चिउताः तयेमाः । वंगु २०१८ मार्चया छगू सप्ताहान्तय् अष्ट्रेलियाया रकडेलया बाइसेन्टेनियल पार्कय् नेपालीतय्सं फोहर याःगुलिं अनया मेयरं दुःख तायेकुगु खँय् प्रवासी नेवाःतय्सं पाठ सयेकेमाः । थौंया नेवाःतय्सं थःगु स्थितिया स्पष्ट मूल्याङ्कन यायेमाः । इपिं नेपाल अधिराज्यन्यंकं दुगुलिं देय्न्यंकया नेवाःतय्त छगू हे दृष्टिं स्वइ । तर आः स्पष्ट जुइमाल – नेवाःत नेपालमण्डलया आदिवासी खः, न्हापा तायेकूथें स्वनिगःया जक मखु । नेपालमण्डलं पिने देशय् दुने न्यनावंपिं विस्तारित (डायस्पोरा) नेवाः खः । थ्व खँय् नेवाःत स्पष्ट जुइमाः व उकथं हे नेवाः देय् दबू आदिं नीति निर्माण यायेमाः । नेवाःतय्सं नेपाल संवत्या, राष्ट्रिय मान्यताया खँय् पुनर्विचार यायेमाःगु अवस्था वःगु दु । उमिसं नेपालभाषा मंकाः खलः समेतं आन्दोलन पञ्चायतकालभरि यात । लोकतन्त्रकालय् नेपाल संवत्या प्रवर्तक शङ्खधरयात सरकारं राष्ट्रिय विभूति घोषणा यात । गणतन्त्रकालय् सरकारी मान्यता दत धाल, तर व्यवहारय् मवः । थथे छाय् जूगु वाःचायेके माल । संसारय्, छुं अरब देशय् त्वःताः, सौर संवत् (तारीख, गते) सरकारी ज्याखँय् छ्यली । संयुक्त राष्ट्रसंघ, इन्टर्नेट जगत्, नेपाःया जःलाखःला देशं संसारय् दक्वसिबय् वैज्ञानिक संवत् “कमन एरा” (सामान्य संवत्÷ईश्वी संवत्) छ्यलाच्वंगु दु । सरकारं न्हियान्हिथंया ज्याखँय् चान्द्र संवत् (तिथि) छ्यले फइगु स्थिति मदु । थुकी तिथि तुत, बढ व अधिक जुइगुलिं एकरुप मजू । उकिं प्रधानमन्त्री चन्द्र शम्शेरं नेपालय् १७१७ वर्षनिसें छ्यला वयाच्वंगु चान्द्र (तिथि) पद्धतिया पलिसा ई. १९०३ (विसं १९६० वैशाख १) निसें सौर (गते) पद्धति लागू यात । उकिया लागि गोरखा सरकारं छ्यला वयाच्वंगु विक्रम संवत् ल्यल । व आःतक छ्यला वयाच्वंगु दु । वैज्ञानिकताया दृष्टिं थ्व संवतय् नं छुं समस्या दुगुलिं इतिहास–शिरोमणि बाबुराम आचार्यं “नेपालमा राष्ट्रिय मितिपत्रको खाँचो” धइगु च्वसु हे च्वयाः विक्रम संवतय् सौरमान महिना अनिश्चित जूगु व थुकी “विदेशीपनया गन्ध” दुगुलिं ई. १९६५ (विसं २०२२) निसें अप्वः वैज्ञानिक संवत् “कमन एरा” छ्यलेगु शुरु यात । लुमंकेबह जू थ्वहे दँ (विसं २०२२÷२३ आर्थिक वर्ष) निसें नेपाल सरकारं न्हापा छ्यला वयाच्वंगु माना–पाथी, पाउ–सेर, इञ्च–फीट नाप प्रणालीया थासय् मेट्रिक पद्धति लागू यात । नेवाःतय्सं नेपाल संवत्या चान्द्रमान तिथि सरकारया न्हियान्हिथं ज्याखँय् छ्यलेमाः धकाः माग यानाच्वंगु खःसा व आः सम्भव मदु । मनूतय् मनय् नेपाल संवत् तिथि जक, विक्रमसंवत् गते जक थुइकीगु संवत् खः धकाः मखुगु धारणा लानाच्वंगु दु । वास्तवय् नेपालय् प्रचलित शक, विक्रम, नेपाल, लक्ष्मण संवत् सौर (गते) चान्द्र (तिथि) निथिकं छ्यले जिउ । नेपाल संवत्या गते व विक्रम संवत्या गते वहे खः । आः नेवाःतय्सं धाये माल सरकारया ज्याखँय् नेपाल संवत् गते छ्य, सांस्कृतिक ज्यापौ तिथि छ्य अथवा सरकारया ज्याखँय् “कमन एरा” छ्य, सांस्कृतिक ज्याखँय् तिथि छ्य । नेपालसंवत् नेपालया सांस्कृतिक राष्ट्रिय संवत् जक जुइफु । नेवाःतय्सं नेपालभाषा ब्वलंकेगु खँय् पलाः न्ह्याकेमाःगु दु । आः याकनं हे थ्व प्रादेशिक भाषा जुइ । थुकिया लागिं माःगु ग्वाहालि प्यखेरं जुइमाः । उकिया लागिं पाठ्य ज्वलं, जनशक्ति तयार यायेमाः । नेपालभाषाया विकासय् ग्वाहालि यायेत नियमित प्रकाशन जुइमाः, दातापिंसं मू क्वकायेगु अनुदान (कगदकष्मथ) बीमाः । नेपालभाषाय् स्वयंशिक्षा (कभाि(तबगनजत) सफू, द्विभाषिक कोशया ल्हाःसफू, सचित्र सरल मचा सफू, आदि प्रशस्त पिदनेमाः । नेवाःतय् संस्कृति तःधं, बांलाः धकाः थःथम्हं मख्ख जुयाच्वने मजिउ । थुकियात राष्ट्रियस्तरय् च्वछायेत छु गथे सुधार यायेमाः, समयानुकुल दयेकेबह जू व नं बिचाः यायेमाः । आः राष्ट्रिय, प्रादेशिक धेँधेँबल्लाखय् न्ह्यःने वने फयेकेमाः । ब्वयेबहःगु संस्कृतियात ल्ययाः उकियात विशेष विकास यायेमाः । (ल्यं कन्हय्या ल्याखय्)"
https://nepalbhasatimes.com/10566,बिचाः,११३८ दिल्लागा दशमी,एजेण्डाविहीन प्रमुख प्रतिपक्षी,"आन्दोलन न्हाय्वलें मुद्दाया आधारय् जुइ । शक्ति प्रदर्शनया निंतिं जक जुइगु आन्दोलन केवल दम्भ व घमण्डया चिं जक जुइगु सम्भावना यक्व दइ । मुद्दा कमजोर जुल धाःसा आन्दोलनया आधार नं कमजोर जुइ । सम्भवतः अज्याःगु आन्दोलनं हइगु लिच्वः धइगु निता जक जुइ । मुद्दा हे कमजोर जूगुलिं आन्दोलन ताः ई तक मन्ह्याइगु व कमजोर जुया वनीगु सम्भावना प्रवल जुइ । मखु, शक्ति प्रदर्शन तसकं तच्वः जूसां उकीं मुद्दा स्थापित यायेगु पलेसा अस्थिरता ब्वलंकीगु खतरा अप्वयेका बी ।                                                         नेपालय् जूगु यक्व आन्दोलनया झ्वलय् थज्याःगु न्ह्यसःत वयाच्वनेगु याः कि आन्दोलन छुकीया आधारय् ? शक्तिया आधारय् वा मुद्दाया आधारय् ? इलय् ब्यलय् नितां कारणं नेपालय् आन्दोलनत जुइगु यानाच्वं । गब्ले गब्ले सहि मुद्दा व जनताया शक्ति दइ अब्ले तःधंगु हिउपाः वःगु अनुभव झीगु न्ह्यःने दु । थ्व सत्य खः की आन्दोलन धइगु जुयातुं च्वनी । छगू लिपा मेगु । छगू युगया लिपा मेगु युग, छगू शासनया लिपा मेगु शासन व्यवस्था व छगू तन्त्र लिपा मेगु तन्त्र वइ, वनी । तर उकीया दुने नं थीथी आन्दोलनया यात्रात न्ह्याना च्वनी । थ्व यथार्थ खः । तर आन्दोलनया मुद्दा छु जुइ, गज्याःगु एजेण्डायात आन्दोलनकारीतय्सं ल्ह्वनी, लिच्वः उकी निर्भर जुइ । नेपालय् लिपांगु इलय् प्रमुख प्रतिपक्षी नेपाली कांग्रेस आन्दोलनया मुडय् थ्यनाच्वंगु दु । छगू निगू सतक आन्दोलन, कोणसभा व जिल्ला भेलात क्वचाःगु दु । सतक व सदन निगूलिं थासय् आन्दोलन यायेगु ख्याच्वः कांग्रेसया नेतातय्सं बीगु यानाच्वंगु दु । जुइफु कन्हय् सतक व सदन निगूलिं थासय् सशक्त आन्दोलन यायेमाःगु ई वयेफु । तर थौं छुकीया लिधंसाय् आन्दोलन यायेगु ? मुद्दा छु ? एजेण्डा छु ? सायद कांग्रेसया नेता निसें कार्यकर्तातय्सं मालाच्वंगु लिसः थ्वहे खः । एजेण्डा मलुनी, मुद्दा ल्ययेफुगु मखुनी । तर कांग्रेसयात आन्दोलन याये हथाय् जुइधुंकल । कारण थः सत्ताय् मदु, प्रमुख प्रतिपक्षीया बेञ्चय् च्वनाः चित्त बुझे यायेमाःगु अवस्था दु । थ्वहे इलय् कांग्रेसीतय्सं लुइकूगु छगू एजेण्डा धइगु प्रधानन्यायाधीशया नियुक्ति खः । संसदीय सुनुवाइ समितिं प्रधानन्यायाधीशया निंतिं दिपकराज जोशीयात अस्वीकृत यायेधुंकूगु दु । जोशीयात स्वीकार यायेगु वा मयायेगु धइगु विषयलय् सत्तारुढ नेकपा व नेपाली कांग्रेसया दथुइ मतभेद जूगु खः । कांग्रेसं जोशीयात प्रधानन्यायाधीश दयेकेमाः धकाः अडान काःगु खःसां अस्वीकृत जुल । समिति दुने नेकपाया बहुमत दुगुलिं उगु पार्टीया सांसदतय्सं चाहे जू कथं निर्णय जूगु खः । तर कांग्रेसं थन ल्ह्वनाच्वंगु मुद्दा धइगु जोशी व्यक्तिया पक्ष खः, नेकपां बहुमतया लिधंसाय् निर्णय यात धइगु वयां लिपाया विषय खः । उकीं कांग्रेसं ल्ह्वनाच्वंगु मुद्दा धइगु छम्ह विवादित व्यक्तिया पक्षय् यानाच्वंगु लबिङ जक खः । न्यायाधीश जोशी नक्कली शैक्षिक प्रमाणपत्र दुगु विषयलय् तच्वकं विवादय् लानाच्वंगु दु । उकीया बारे वय्कलं स्पष्ट जवाफ वा प्रमाण तकं बीफुगु अवस्था मदु । उकीया नाप नापं यक्व हे विवादित हाई प्रोफाइल केसया निर्णय वय्कलं यानादीगु दु । थुकीया स्पष्ट लिसः नं वय्कःयाके मदु । केवल छगू हे जक रटान यानाच्वंगु दु – कांग्रेस कमजोर जूसा लोकतन्त्र खतराय् लाइ । तर अथे मखु । कांग्रेस कमजोर जूसा लोकतन्त्र खतराय् लाइगु मखु, बरु प्रमुख प्रतिपक्षी दल कमजोर जूसा चाहिं लोकतन्त्रयात हाथ्या वयेफइगु अवस्था दइ । उकिं प्रमुख प्रतिपक्षीया ल्याखं कांग्रेस पार्टीं थ्व खँ इलय् हे वाःचायेकेमाः । स्वयम प्रधानन्याधीश जुइत्यंम्हेसिके हे थः विवादय् लाःगु विषयया स्पष्ट जवाफ मदुगु इलय् नेपाली कांग्रेसं थुकीयात मुद्दा दयेकाः आन्दोलन यायेगु औचित्य छु जुइ ? बरु बहुमतया लिधंसाय् जक निर्णय यायेगु प्रविधि गलत खः, थुकिं मखुगु नजिर स्थापित याइ धाइगु विषय ल्ह्वनेमाःगु खः । विवादित व्यक्तिया पक्षय् च्वनाः आन्दोलन यायेगु धइगु स्वयम थः विवादय् तक्यनेगु जक खः । थ्व स्वयां न्ह्यः नं कांग्रेसं मेडिकल क्षेत्र सुधारया एजेण्डा ज्वनाः अनशन च्वनादीम्ह डा. गोविन्द केसीया मागयात थःपिनिगु पार्टी एजेण्डा कथं स्थापित यायेगु कुतः यात । छगू विशुद्ध सामाजिक खँय् जुयाच्वंगु अनशनयात राजनीतिकरण यायेगु कुतः यात । थुकिं छगू खँ छु स्पष्ट जू धाःसा कांग्रेस पार्टीं आः आन्दोलनया निंतिं जक आन्दोलन यायेत स्वयाच्वंगु दु । उगु पार्टीयाके छुं नं बल्लागु एजेण्डा मदु । नेपाली कांग्रेस पार्टी दुने आः आन्दोलन यायेगु एजेण्डा मदयाः छु इस्यु वल वयात कयाः आन्दोलन यायेगु कथं निर्णय यानाच्वंगु दु । अथे खःसा आः कांग्रेसयाके छुं एजेण्डा हे मदयेधुंकूगु खःला ? खयेफु । उकीं न्ह्यःने वइगु मुद्दायात थःगु मुद्दा धकाः आन्दोलन यायेगु बाहेक कांग्रेसं मेगु विकल्प लुइके फयाच्वंगु मदु । थौंया इलय् कांग्रेस पार्टी थुगु अवस्थाय् वःगु धइगु हे वया नेतृत्वं याःगु अदुर्दशी निर्णयया लिच्वः खः । थौं थ्व इलय् थ्यंकाः अझ नं पार्टीया समग्र नेतृत्वं थुकीयात मुल्यांकन याये फयाच्वंगु मदु । थौं अझ नं संविधानय् यक्व खँ मगाःमचाःगु दनि । जाति, भाषा लगायतया अधिकारत पूर्ण प्राप्त जूगु मदुनि । संघीय प्रणाली अन्तर्गत स्वायत्त क्षेत्र, संरक्षित क्षेत्रया घोषणा जूगु अवस्था मदुनि । अल्पसंख्यकतय् अधिकारया पूर्णरुपं प्रत्याभूत जूगु मदुनि । उत्पीडित जनता अझ उत्पीडनया शिकारय् लानाच्वंगु दनि । तर कांग्रेसया मिखां थज्याःगु महत्वपूर्ण मुद्दात अझ खंकेफयाच्वंगु मदु । केवल न्ह्यःने वःगु खँयात सतही ढंगं थःगु मुद्दा धकाः आन्दोलन यायेगु औचित्यहीन ज्या यानाच्वंगु दु । लोकतान्त्रिक संस्कारय् प्रमुख प्रतिपक्षीयात छगू महत्वपूर्ण शक्तिया कथं काइ । प्रतिपक्षी शक्ति गुलि चुस्त जुइ, लोकतन्त्र उलि हे बल्लाइगु खः । कांग्रेस पार्टी लोकतान्त्रिक व संसदीय इतिहासया छगू पुलांगु शक्ति जूसां थौंया इलय् तसकं कमजोर जूगु दु । न त समाजय् आवश्यक एजेण्डाया उत्थान यायेफयाच्वंगु दु, नं प्रतिपक्षी शक्तिया कथं भूमिका म्हिते फयाच्वंगु दु । केवल छगू हे जक रटान यानाच्वंगु दु – कांग्रेस कमजोर जूसा लोकतन्त्र खतराय् लाइ । तर अथे मखु । कांग्रेस कमजोर जूसा लोकतन्त्र खतराय् लाइगु मखु, बरु प्रमुख प्रतिपक्षी दल कमजोर जूसा चाहिं लोकतन्त्रयात हाथ्या वयेफइगु अवस्था दइ । उकिं प्रमुख प्रतिपक्षीया ल्याखं कांग्रेस पार्टीं थ्व खँ इलय् हे वाःचायेकेमाः ।"
https://nepalbhasatimes.com/10606,बिचाः,११३८ दिल्लागा द्वादशी ,महापुरुषया गुणं निर्वाण ध्वदुकेगु लँपुइ,"महाप्राज्ञ सुयात धाइ ?                                                          गुम्ह ब्यक्ति वितर्कपिनिगु अपसम्मन (शान्त) यायेगुली रत दु अले गुम्ह स्मृतिवान (सजग) जुयाः अशुभ भावना याइ, अज्याःपिंसं वास्तवय् हे तृष्णाया विनाश याइगु जुल । अले अज्याःपिंसं वास्तवय् हे मारया बन्धनयात चफुना बीगु जुल । गुम्हेसिया ज्या क्वचायेके धुंकल (अर्हत लक्ष्य प्राप्त यायेधुंकल) गुम्ह त्रास मदयेधुंकूम्ह जुल । गुम्ह तृष्णा मदयेधुंकूम्ह जुल । अले गुम्ह राग द्वेष रुपी मल मदये धुंकूम्ह जुल । वं हे भव सागररुपी आत्मायात ध्यना छ्वयेधुंकूम्ह जुल । अज्याःपिनिगु थ्व अन्तिम जिन्दगानी जुल । गुम्ह व्यक्ति तृष्णारहित जुल, गुम्ह परिग्रहरहित जुल, गुम्ह निरुक्ति व पद कोबिद जुल अले आखःयात न्ह्यःने लिउने मिले यानाः क्रमपूर्वक तयेसःम्ह जुल वहे अन्तिम देहधारी, महाप्राज्ञ तथा महापुरुष धकाः धाइगु जुल । तृष्णा क्षय ः तःधंगु पुरुषार्थ जि राग आदि दक्व अभिभूत (परास्त) याइम्ह खः, दुःखपाखे मुक्ति जुइधुंकल दक्व खँया ज्ञान दुम्ह (सर्वज्ञ) खः, दक्व धर्मया अलिस तथा सर्वत्यागी खः, जिगु दक्व तृष्णाया क्षय जूगुलिं विमुक्त खः, परम ज्ञानीयात अभिज्ञा अथवा विमल ज्ञान थुइका जुइम्ह जिं सुयात गुरु धायेगु ? धर्मया दानं दक्व दानयात त्याकीगु जुल अथवा धर्मया दान दक्व दान मध्ये श्रेष्ठ खः । धर्मया रसं दक्व रसयात त्याकीगु जुल अथवा धर्मया रस दक्व रसयाबे श्रेष्ठ खः, धर्मया आनन्दं दक्व आनन्दयात त्याकीगु जुल । अथवा दक्व रतिइ धर्म रति श्रेष्ठ जुल । तृष्णाया क्षयं दक्व दुःखयात त्याकीगु जुल अथवा तृष्णाया क्षय जुइगु दकले तःधंगु श्रेष्ठ जुल । दान बीबहःपिं गुज्वःपिं ः संसारयात पार यायेगु प्रयत्न याइमखुम्हेसिनं दुर्बुद्धियात थःगु भोगं नष्ट याइगु जुल । भोगया तृष्णाय् परे जुयाः थज्याःगु दुर्बुद्धिं थःहे थःगु पराई समान जुयाः थःगु हे हनय् याइगु जुल । कंझाः आदि बुँया दोष खः । राग मनूया दोष खः । थज्याःम्ह दोषी मनूयात दान बियां तःधंगु फल प्राप्त जुइ मखु । उकिं बीतराग दुम्ह ब्यक्तियात हे दान बीमाःगु जुल । थज्याःगु दान बियाः यथार्थय् महान फल प्राप्त जुइगु जुल । झार बुँया दोष खः । द्वेष मनूया दोष खः । थज्याःपिं दोषी मनूतय्त दान बियाः तःधंगु फल प्राप्त जुइ मखु । उकिं बीतद्वेष दुपिं ब्यक्तियात हे दान बीमाःगु जुल । थज्याःगु दान बियां वास्तवय् महान फल प्राप्त जुइगु जुल । झार बुँया दोष खः, मोह मनूया दोष खः । थज्याःगु मोह विमूढ मनूतय्त दान बियां तःधंगु फल प्राप्त जुइ मखु । उकिं बीतमोह दुपिं मनूयात हे दान बीमाःगु जुल । थज्याःगु दान बियाः यथार्थय् फल प्राप्त जुइगु जुल । धर्म प्रकाशकया मधुर बचन मिखा स्वयम् बांलाःगु खः । श्रोतया संयम बांलाःगु खः । घ्राण (न्हाय्)या संयम बांलाःगु खः । मेया संयम बांलाःगु खः । बचनया संयम बांलाःगु खः । मनया संयम झन बांलाःगु खः । पवित्र अथवा दक्व इन्द्रिय संयम बांलाःगु खः । दक्व संवर पावे जूम्ह भिक्षु (साधक) फुक्कं दुःखं मुक्त जूम्ह खः । गुम्ह ल्हाःयात कयाः संयमी खः, गुम्ह तुतियात कयाः संयमी खः, अले वहे उत्तम संयमी जुल । अज्याःम्ह उत्तम संयमी जूम्ह आध्यात्मरत (अथवा थःगु दुनेयागु सच्चायात थुइकेत जूम्ह खः) गुम्हेसिया मन समाधियुक्त खः, गुम्ह एकान्तप्रेमि खः । अले गुम्ह यक्व ज्याखँय् सन्तुष्ट दु, वय्कःयात भिक्षु (सच्चा साधक) धाइगु जुल । गुम्ह भिक्षुया बोली संयमी खः, बिचाः यानाः खँ ल्हाइ, उद्धत मदु, अर्थ व धर्मयात प्रकाश यायेसःम्ह, अज्याःपिनिगु बोली मधुर जुइगु जुल । सहि व पक्काम्ह भिक्षु गथे जुइ ? धर्मय् रमण याइपिं, धर्मय् रत भिक्षु (साधक) चिन्तन याइबलय् अले धर्मया अनुस्मरण याइबलय् सद्धर्मपाखें च्यूत जुइ मखु, थःगु लाभयात अवहेलना मयायेगु मेपिनिगु लाभ प्रति डाहा याइम्ह भिक्षुं समाधि प्राप्त याये फइ मखु । कम जक लाभ जूत्तले नं यदि भिक्षुं थःगु लाभयात अवहेलना मयात कि अज्याःपिं शुद्ध आजीविका तथा अलसि मजूम्ह साधकयात हे देवतापिंसं प्रशंसा याइगु जुल । सम्पूर्ण जगतया नाम रुपया प्रपंच प्रति ‘जि’ तथा ‘जिगु’या अहंभाव बिलकुल दइ मखु अले छुं मदुसांनं गुम्हेसिनं चिन्ता काइ मखु अज्याःम्ह भिक्षुयात हे पक्काम्ह साधक धाइगु जुल । मैत्रिभाव नापं विहार यानाः गुम्ह भिक्षु बुद्धया शिक्षाय् प्रसन्न जुइ, वं हे दक्व संसारयात शमन (शान्त) याइम्ह शान्त तथा सुखमय निर्वाण पदयात काइगु जुल । निर्वाण सतिक थ्यंम्हया लक्षण न्यागू अवभागीय संयोजनयात ध्यनाः चफुइ माःगु दु । न्यागू उध्र्यभागीय संयोजनतय्त त्वःतेमाःगु दु । अनं लिपा न्यागू इन्द्रीयया भावना यायेमाःगु दु । ‘गुम्ह साधकं न्यागू आशक्तितय्गु अतिक्रमण यायेफु, प्यंगू बाढी तरे जुइधुंकूम्ह व्यक्ति धकाः धयातल । प्रज्ञाविहिन मनूया ध्यान दइ मखु । ध्यान याइ मखुम्ह मनूतय्के प्रज्ञा दइ मखु । गुम्हेसिके निगू ध्यान तथा प्रज्ञा दइ, वहे मनू निर्वाणया सतीक थ्यनी । (सन्दर्भ श्रोत ः धम्मपदं ः अनुवादक बेदनाथ आचार्य)"
https://nepalbhasatimes.com/10677,बिचाः,११३८ दिल्लागा चर्हे,लानिपुखू – न्हंके मजिउगु इतिहास,"नेपाल मण्डलया शान जुयाच्वंगु सम्पदा लानि पुखूया चर्चा हाकनं छकः समाचारय् बय्बय् जूगु दु । सम्पूर्ण राष्ट्रं गर्व यानातःगु थुगु सम्पदाया पुनर्निर्माणया कचवं आः तकं क्वचायेके फुगु मदुनि । स्वनिगःया आदिवासी नेवाःतय्सं थःगु पहिचान व गौरवकथं कयातःगु थुगु सम्पदाया पुनर्निर्माणय् अनेक जालझेलया खँ हयाः थुकिया मौलिक स्वरुप नष्ट यायेगु व नेवाः जुजुपिंसं निर्माण यानातःगु धइगु खँया नामोनिशान हे हुया छ्वयेगु ज्या राज्यपाखें हे जुयाच्वंगु आभास आः खने दया वयाच्वंगु दु ।                                                         सन् २०१५ सालया भुखाचं स्यंकूगु आपालं सम्पदात थौं प्यदँ दयेधुंकाः नं दयेकेगु क्वचायेके माःगु ला छु, दयेकेगु तरखर तकं शुरु याये मफुनि । स्वनिगःया आपालं सम्पदा नेवाः पुर्खातय्सं दयेका थकूगु खः । थुज्वःगु खँय् स्वनिगःया रैथाने नेवाःतय्सं गर्व नं यानाच्वंगु दु । तर सत्तासिन सरकार व राज्य सत्ताय् च्वनाच्वंपिं मनूतय्सं थुज्वःगु गौरवया लकस न्हंकेत अनेक कथंया षडयन्त्र जुयाच्वंगु दु । १९९०या तःभुखाय् लिपा पुनर्निर्माणया नामय् आपालं सम्पदात न्हंका छ्वःगु दु । भौतिक विकासया नामय् थनया छेँ, सतः थुनाः सडक दयेकेगु ज्या जूगु दु । विशेषकथं हनुमानध्वाखाया लाय्कू परिसर जःखः राणातय्सं दरवार दयेकेगु व थ्वहे लागाया बहाः बही न्हंकेगु, न्हू सतक दयेकेत अनया बहाःबहीया सम्पदा स्यंकाछ्वःगु प्रमाण इतिहासय् हे दनि । २०७२ या भुखाचं नं थ्वहे लागाय् आपालं सम्पदा स्यंकल । हनुमानध्वाखा लागाया सम्पदा दयेकेगु ज्या क्वचाःगु मदुनि । पुनर्निर्माणया नामय् विदेशी दातातय्सं गथे दयेका बिल उकियात हे पुरातात्विक सम्पदाकथं नाला कायेगु ज्या सरकारं यानाच्वंगु खनेदु । आः बसन्तपुर लागाय् चीनया ग्वाहालिं पुनर्निर्माण जुयाच्वंगु गुतँजाः दरवार गुलि पुरातात्विक महत्वकथं दयेकूगु खः, उकी पुरातात्विक सामाग्री छ्यलाः हे दयेकूगु खः कि मखु धयागु निरीक्षण प्रतिवेदन सुना नं पित हयेगु आँट याःगु मदुनि । प्रतिवेदनय् स्वीकृतिया सही मयासे पंगः थनाच्वंम्ह पुरातत्व विभागयात घाँय् उपहार बी म्वाःगु तर मेयर विदेश वनाच्वंगु इलय् उपमेयरं घाँय् लःल्हाना कायेगु धयागु निम्नस्तरया राजनीतिक चाल बाहेक मेता मखु । उलि जक मखु, बसन्तपुरया गद्दी बैठक अमेरिकी सरकारया ग्वाहालिं पुनर्निर्माण याःगु इलय् न्हापा अन दुगु बेलायती ध्वाँय्या बुट्टा हुया छ्वयेगु ज्या जुल, उकियात सरकार वा पुरातत्व विभाग वा हनुमानध्वाखा लागा हेरचार समितिं छुं कथंया प्रतिक्रिया बिउगु न्यने मदु । पृथ्वीनारायणया गुतँजाःगु दरवार पुनर्निर्माणय् गुकथं ज्या जुयाच्वन सर्वसाधारणत मनूत दुहां वनाः स्वयेगु अधिकार मदु । लानिपुखू पुनर्निर्माणया खँय् अनेक अनाधिकार व अनैतिक ज्या जूगु आः प्रमाणित हे जुइधुंकूगु दु । ठेक्कापट्टाय् कमीसनया लहड याइपिनिगु चंगुलय् लानाः करोडौ तका सम्बन्धित निकाय द्यापं च्वनेमाःगु समाचार पिदंगु दु । अज्याःगु अनियमित ज्या याइपिंत बिगो सहितया जरिवाना यायेगु कानून नेपालय् मदुगु मखु, तर अनेक चलखेलया कारणं लानिपुखू स्वस्वखंकं हे ध्वंपय् लानाः नष्ट जुयावनीगु आशंका मदुगु थ्यंकं मखु । सम्पदा पुनर्निर्माणया खँय् राष्ट्रया सम्पदा ल्यंकेगु स्वयां राजनीतिक खिंचातानीया ज्या जुयाच्वंगु सम्पूर्ण सम्पदाप्रेमीतय्गु निंतिं विडम्वनाया खँ खः । लानिपुखू पुनर्निर्माणया कचवं बय्बय् जूगु येँ महानगरपालिकाया मेयर व उपमेयरया कचवं सम्पदा पुनर्निर्माण नीतियात स्वयां थःपिनिगु अहम न्ह्यब्वयेगुली तक्यनाच्वंगु खनेदु । लानिपुखू पुनर्निर्माणया खँय् असन्तुष्टि प्वंकाः तालं ग्वया बिया धकाः बय्बय् याना जूम्ह उपमेयर हरिप्रभा खड्गी स्वयं थौं लानिपुखूया वर्तमान अवस्थायात कयाः चिउताः तयेगु स्वयां थःगु हे कार्यालयय् आसेपासेतपाखें लानिपुखूया घाँय् उपहार कयाः सामाजिक संजालय् बय्बय् जुइ दयाः लय्तायाच्वंगु दु । थ्व प्रायोजित प्रचार खः धयागु खँ थुकिं नं क्यनी कि लानिपुखू पुनर्निर्माण यायेगु खँय् मूकथं पंगः जुयाच्वंम्ह पुरातत्व विभाग खः, मेगु निकाय मखु । लानिपुखूयात नेपाः सरकार व सर्वोच्च अदालतं न्हापाया स्वरुप मस्यनीकथं पुनर्निर्माण या धकाः उजं बिल । लानिपुखू दयेकूम्ह प्रताप मल्लकालिन स्वरुपयात हे कायम यानाः लानिपुखू पुनर्निर्माण समितिया विज्ञ समूहं बिउगु नक्सायात तकं माने मयासे, प्रतिवेदनय् स्वीकृतिया सही मयासे पंगः थनाच्वंम्ह पुरातत्व विभागयात घाँय् उपहार बी म्वाःगु तर मेयर विदेश वनाच्वंगु इलय् उपमेयरं घाँय् लःल्हाना कायेगु धयागु निम्नस्तरया राजनीतिक चाल बाहेक मेता मखु । लानिपुखूया पुनर्निर्माणं अझं पुरातात्विक महत्व व इतिहास न्हंकेकथं जुयाच्वंगु दु । लानिपुखू पुनर्निर्माण जिम्मा सेनायात बीगु धयागु समाचारं सम्पदाप्रेमीत तरङ्गीत जुयाच्वंगु दु । वास्तवय् थथे जुइ मजिउ । तर आः पुनर्निर्माणया खँय् येँ महानगरपालिका छखे, पुरातत्व विभाग मेखे वनाच्वंगु स्पष्ट दु । लानिपुखूया दथुइ दुगु बालगोपालया देगः प्रताप मल्लकालिन शिखर शैलीं दयेकेत पुरातत्व विभाग तयार मदु । थुगु विभागं आः नं बालगोपालेश्वर देगः राणाकालीन शैलीं दयेकेगु धकाः ज्या न्ह्याकाच्वंगु दु । विज्ञतय्सं न्ह्यब्वःगु प्रताप मल्लकालीन शिखर शैलीया देगःया नक्सायात पुरातत्व विभागं अस्वीकृत यानाः उकी सही हे तयाच्वंगु मदु । थुकिया मू खँ धयागु आःया सत्तासिन व सम्बन्धित विभागया मनूत स्वनिगः दुने थनया प्राचीन स्वरुप ल्यंका तयेत मानसिक रुपं हे तयार मदु । न्ह्यागुकथं जूसां स्वनिगःया परम्परागत सम्पदायात आधुनिकताया नामय् नष्ट याना छ्वयेगु नीति थुमिसं नालाच्वंगु दु ।स्वनिगःया हरेक सम्पदा थनया आदिवासी व रैथाने नेवाः पुस्तां निर्माण यानाथकूगु सम्पदा खः । थुगु प्रकरणय् येँ मनपां लानिपुखूयात मल्लकालिन प्रविधि व शैली हे दयेकेगु धकाः निर्णय यानातयेधुंकूगु खँयात सुं नं मनू वा विभागं थनया सम्पदायात कुरुप यायेगु ज्या जुल धाःसा सम्पदा प्रेमीतय्त जक मखु सु नं नेवाःतय्त थःपिनि पुर्खा दयेका थकूगु सम्पदायात च्वय्क्वय् याइगु सह्य मजुइगु खँ सकसिनं वाःचायेकेमाः । व चाहे सेनां दयेकि वा छुं विभागं ।"
https://nepalbhasatimes.com/10612,बिचाः,११३८ दिल्लागा द्वादशी ,अन्यथा ….. छुँ ख्वः थें जुइ !,"जिमिथाय् लः मवः । थ्व विषयय् उकुन्हुतिनि च्वसु च्वयागु खः । च्वयां छु याये ? जंगल रोदन थें ! हाले । ख्याये । मन हलुका याये । थौंकन्हय् । सुथ न्हापां चाःहिउ वने । मती तये । सुथ न्हापां लँय् धू ब्वइमखु । कुँ ल्ह्वइमखु । वातावरण शान्त जुइ । तर गनया शान्त ! सुथ न्हापां हे लःया ततःग्वःगु ट्यांकरत लँय् खूब खनेदइ ।                                                           लः मदु । मवः । हाला जुइ । ट्यांकरं लः ल्ह्ययाच्वंगु खनी । लःया व्यापार खूब खनेदइ । मनय् खँ लुइ । आः लः नं माफियातय् ल्हाती लायेधुंकल । ट्यांकरया लः न्याइपिंत न्ह्याक्व नं दु । हितिं धाःसा छफुति लः मवः । शायद हितिं लः मवःगु नं लः माफियातय् जगजगिं खः ला ? लःया  ट्यांकरत लँय् खनी । खुला दत छेँय् लः मवःगु । लुमनी । देय्या संविधानय् दुगु समाजवाद खँग्वः ला थन लःया ट्यांकरं ब्वयेका थकूगु धू, कुँ जुयाः सुथसिया फसय् ब्वयाच्वंगु खनी । लँ धुछिं न्हाय् त्वपुइ । सुथसिया चाःहिलेगु क्वचायेके । धाथें । लः मवःगुया कारण पिनेया नाकाबन्दी खःसा, खूब विरोध यायेगु खः । राष्ट्रवादया चुपि खूब ज्वयेकेगु खः । तर छेँय् छेँय् लः मवःगु जःलाखःला देय्या नाकाबन्दीं मखु । देय् दुनेया हे नाकाबन्दीया कारणं खः । आश्चर्य ! छगू हे त्वालय् ल ःगनं वइ । गनं वइमखु । गनं निघौ, स्वघौ वइ । गनं खुला, दछितक छफुति नं वइमखु । यः मयः धइगु दु ला ? मसिउ । छाय् भेदभाव जुइ । न्यने । लः वयेकेगु, मवयेकेगु लः चायेकीपिनि खेल हँ ! थन खयेफु । थ्व । तर मनूतय्त मदयेक मगाःगु लखय् गथे थज्याःगु खेल, चलखेल सम्भव जुल ?! दुर्भाग्य ! दुर्दशा ! अराजकता !स्वास्थ्यया ख्यलय् डा. गोविन्द केसी अनसन च्वन । सरकारयात स्वास्थ्य व चिकित्सा शिक्षा क्षेत्रय् सुधारया दबाव बिल । लःया निंतिं नं सुं अनसन च्वनेमाःगु जकं खः ला ? अनसन च्वनीपिं मदु । उकिं सरकारं थुखे चिउताः तइ मखुला ? अनसन च्वनीम्ह विज्ञ वःसां सरकारं माग पूरा याइ धइगु खँय् छु विश्वास ? लःया निंतिं सुं अनसन च्वंसां अःखः उकी देय्या राजनीतिक अस्थिरता सिर्जना यायेत अराष्ट्रिय तत्वतय् षडयन्त्र खंकी । विदेशी तत्वतय् सरकार विरोधी ‘ग्रायण्ड डिजाइन’ तायेकी । लः फ्वनां छु याये ? लःया खँ गन लाइ गन ! विरोधी राजनीतिक पक्षं सरकार क्वःथलेत संका तःगु धाइ । समाजवादी संविधानया नेतातय्सं दावी याना जुइ । देशय् च्वंपिं आम जनतां लःतकं त्वने दुगु स्थिति मदुनि । मवःनि । ग्व सरकार ? आः मेलम्चीं लः वइ । लः फालाफाल जुइ । लःया समस्या ज्यनी । आम जनतां कथु प्याके दइ । प्याके खनी । सरकारं हल्ला याना जुइ । दँ दँ जुल । लः वइ, वइया भ्रम थनाः जनतायात आशां द्याकाच्वंगु । आः मेलम्चीं लः व हे वःसां, स्वनिगःवासीतय् लःया समस्या समाधान जुइ फइमखु । उपत्यकावासीतसें लःया हाहाकार फयांतुं च्वनेमाली । स्वनिगःया जनसंख्याय् वृद्धि जुइधुंकल । अनियन्त्रित रुपं । स्वनिगलय् पिनें दुहां वःपिनिगु चाप अप्वया वनाच्वंगु दु । ख्वपया छम्ह सांसदं धाइ, ‘ख्वपय् न्हूगु नगर दयेकाः छगू करोड जनसंख्याया सहर स्थापित याये !’ अथे हे स्वनिगलय् मेमेगु स्याटेलाइट नगरत दयेकेगु निर्णय जूगु खँ पिहां वइ । स्वनिगःया सीमित पूर्वाधारया चिउताः मतसे, वातावरणीय विनाशया विचाः मयासे न्हू न्हूगु व आधुनिक सहरत दयेकेगु सरकारी योजनाया चर्चा जुयाच्वंगु दु । थुकिं स्वनिगःया मूलवासीतय्त सी–म्वायेया स्थितिइ लाकी । मेलम्चीं लः वःसां स्वनिगःया मूलवासीतसं लः त्वने खनी मखु । मेलम्चीं वःगु लः न्हू–न्हूगु सहर वस्तीइ लाकाः यंकी । भू–माफियातय् योजनाकथं स्थापित जुइगु न्हूगु सहरतसें पुलांगु वस्तीइ च्वंपिं मूलवासीतय् अत्यावश्यकीय सुविधा दक्व फुक्क हरण याइ । आवश्यक पूर्वाधारया विचाः मयासे अन्धाधुन्ध विशाल सहर स्थापना यायेगु ज्यां स्वनिगःवासीतय्त म्वाःम्वाकं स्यायेगु षडयन्त्र जुइ ।  न्हू न्हूगु सहरया परिकल्पना याये न्ह्यः स्वनिगःया विद्यमान भौतिक संरचना, पूर्वाधार, वातावरणीय क्षमता छु गथे दु ? गुलितक पाय्छि जुयाच्वंगु दु ? थ्व खँय् विज्ञतय्पाखें सल्लाह कायेमाः । मखुसा थ्व स्वनिगः धइगु छुँ ख्वःथें जक जुइ । छेँय् छेँय् लः मवःगु जःलाखःला देय्या नाकाबन्दीं मखु । देय् दुनेया हे नाकाबन्दीया कारणं खः । आश्चर्य ! छगू हे त्वालय् ल ःगनं वइ । गनं वइमखु । गनं निघौ, स्वघौ वइ । गनं खुला, दछितक छफुति नं वइमखु । यः मयः धइगु दु ला ? मसिउ । छाय् भेदभाव जुइ । न्यने । लः वयेकेगु, मवयेकेगु लः चायेकीपिनि खेल हँ ! थन खयेफु ।"
https://nepalbhasatimes.com/10094,बिचाः,११३८ दिल्लाथ्व द्वादशी ,झिदँ लिपा नेपाः स्वर्ग !,"‘सन्दीप लामिछानें निगः–प्यंगः ग्वाहार वांछ्वया चम्के जुल, झी ओली फताहा फताहा भाषण बियाः जोक्स–उखान टुक्का न्यंकाः चम्के जुल । अहो ! आःला ओलीजी जक धयां मगाये धुंकल । आः ला राष्ट्रवादी, स्वब्वय् निब्व सांसदतय् समर्थन दुम्ह शक्तिशाली प्रधानमन्त्री आलेजी धायेमाः ।’                                                         अथे ला झी प्रधानमन्त्री ओलीजु तसकं हे देय् व जनताया चिउताः कयादीम्ह प्रधानमन्त्री खः । उलि जक मखसे महँगी, भ्रष्टाचार, अनियमितता, विकृति, विसंगतिया मारय् लाःपिं, महँगीया भारं म्वायेत नं गथे यानाः म्वायेगु धकाः पीर कयाच्वंपिं नागरिकतय्त तकं वय्कलं जोक्स व उखान टुक्का न्यंकाः न्ह्यइपुका च्वनी । वय्कःया भाषण न्यनेबलय् थःके च्वंगु दुःख दक्वं तना वनीगु । उलि क्षमता दु, झी ओलीजुयाके । अथे जुयाः ओलीजुयात ‘हँसिलो–रसिलो–रमाइलो’ धकाः नं धायेगु याः । अथे ला ओलीजु मद्यया मामिलाय् नं तसकं न्ह्यःने लाःम्ह खः । मिसापिंत ला मद्य यानातयेगु धालकि ला वय्कः दकलय् न्ह्यःने हे लाइ । ओलीजु मिसापिनिगु निंतिं आपालं हे सहयोगी भावना दुम्ह नेता नं खः । वय्कःया संगत याःपिं गुलिं मिसापिं राष्ट्रियसभाया सांसद जूगु दुसा गुलिं ला देय्या उच्च उच्च तहय् तकं थ्यने धुंकल । झी ओलीजुया छगू धापू लिपांगु इलय् तसकं हे चर्चाय् वल । वय्कलं धयादीगु खः ‘झिदँ लिपा नेपाः स्वर्ग जुइ !’ ओलीया उगु धापू लिपा नेपाःमित नं स्वर्गय् आनन्दं च्वने धइगु जुल धकाः दंग जुयाच्वंगु दु । तर स्वर्ग स्वर्ग धइगु गय् जुइ, गथे च्वनी धकाः धाःसा धयामदी ओलीजुं । नेपाःमितय्सं नं मसियाच्वन थ्व स्वर्ग धाःगु गथे जुइ, अले गय् च्वनी धकाः । अय्नं झीसं न्यना तयागु बाखंकथं स्वर्गय् ला जुजु दइ, स्वर्गया जुजु देवराज इन्द्र । नेपालय् धाःसा जुजु मदयेधुंकल । अले राजतन्त्र नं मदयेधुंकल । छम्ह जुजु मदयां छु हे जुइ धकाः खाखिर । ओलीजुं झिदँ लिपा तिनि नेपाः स्वर्ग जुइ धाःगु दु । बरु झिदँतक ओलीजु हे प्रधानमन्त्री जुयाच्वनी कि च्वनीमखु धकाःसा धन्दा जुयाच्वन थन नेपाःमितय्त ! आः ओलीजु ला न्यादँया निंतिं जक प्रधानमन्त्री जू वःम्ह खः । नेपाः खः, न्यादँ तक हे ओलीजु प्रधानमन्त्री जुयाच्वनी कि च्वनीमखु धइगु खँय् नेपाःमितय्सं चिउताः काइगु स्वाभाविक हे जुल । अथे जुयाः आः हाकनं मेगु निर्वाचनय् नं नेपाल कम्युनिष्ट पार्टी (ने क पा)यात हे बहुमत बियाः केपी ओलीयात नं प्रधानमन्त्री यायेमाः खं ला ! उकिं धन्दा कायेमाःगु नं छुं मदु । छाय्कि आः ला झन ग्वाःग्वाः जुजु महारानी दया वःगु दु ।न्हापा राजतन्त्र दुगु इलय् जक जुजु छम्ह गनं सवारी जुल धाःसा घन्टौं न्ह्यवंनिसें लँ दक्वं बन्द याइगु । आः गणतन्त्रया इलय् नं राष्ट्रपति गनं सवारी जुइबलय् न्हापा राजतन्त्रया इलय् थें हे लँ दक्वं बन्द याइगु । आः नेपाः स्वर्ग जुल धाःसा जुजु मदुसां अज्याःपिं हे द हे दु नि मखुला ओलीजु । कि गथे ? ओलीजुं झिदँ लिपा तिनि नेपाः स्वर्ग जुइ धाःगु दु । बरु झिदँतक ओलीजु हे प्रधानमन्त्री जुयाच्वनी कि च्वनीमखु धकाःसा धन्दा जुयाच्वन थन नेपाःमितय्त ! आः ओलीजु ला न्यादँया निंतिं जक प्रधानमन्त्री जू वःम्ह खः । नेपाः खः, न्यादँ तक हे ओलीजु प्रधानमन्त्री जुयाच्वनी कि च्वनीमखु धइगु खँय् नेपाःमितय्सं चिउताः काइगु स्वाभाविक हे जुल । अथे जुयाः आः हाकनं मेगु निर्वाचनय् नं नेपाल कम्युनिष्ट पार्टी (ने क पा)यात हे बहुमत बियाः केपी ओलीयात नं प्रधानमन्त्री यायेमाः खं ला ! छाय्धाःसां झिदँ लिपा नेपाः स्वर्ग जुइ धाःगु दु । नेपाः स्वर्ग मजूतले ओलीजुयात हे प्रधानमन्त्री याना तयेमाल नि मखुला ? हाकनं न्ह्याबलय् भाषण जक बीगु रासन गबलें बीगु मखु, खाली जोक्स व उखान टुक्का जक न्यंकां नागरिकतय् प्वाः जाइला ? नयेगु सामान दक्वं थिके जनता म्वायेत तकं हे थाकुइधुंकल, ओलीं खाली फताहा फताहा जक खँ ल्हाइगु धकाः हाकनं मेगु चुनावय् वय्कःया कम्युनिष्ट पार्टीयात भोट मबी खं ला बीमाः । फताहा खँ नं अज्याःगु छु हे धाःगु दु धकाः वय्कलं । ज्याथजिथिपिंत लय् न्याद्वः भत्ता बी धकाः मबिउगु जकला खः नि । अथे ला अज्याःगु फताहा खँ ओलीजुं जक ल्हाःगु खःला ? नेपाःया सकल नेतातय्सं ल्हाना हे च्वंगु दु नि ! थथे ओलीयात जक द्वपं बीगु व सराः बियां जी ला धइगु का । आः न्याद्वः दां मबिलं छु जुल धकाः अझ प्यदँया ई ला द हे दनि । हाकनं बजेट भाषण वइ तिनि, निर्वाचन नं वइतिनि मखुला ओलीजु ? आः वृद्धभत्ता न्याद्वः मबिल धकाः सराः नं ला बी मजिल नि । अन वय्कः ओलीजुयाके गज्याःगु बांबांलाःगु, जनतायात अःपुइगु सुविधा बीगु गज्याः गज्याःगु गुलि गुलि योजना दु । देय्यात स्वर्ग याइतिनि । भारत, चीनं रेल हइतिनि, नेपाःया राष्ट्रिय ध्वाँय् दुगु लःजहाज ब्वाकी तिनि, गृहिणीतय्त याउँक व अःपुक नसाज्वलं ज्वरे यायेत छेँय्छेँय् भुतुलिइ ग्यास पाइप जडान याइतिनि, देय्यात निदँया दुने तुइन मुक्त याइतिनि, नेपाःया ध्यबा विदेश वन धकाः नेपाःया हे खानीया पेट्रोल छ्यलीतिनि, वैदेशिक रोजगारीया निंतिं नेपाःया ल्यासेल्याय्म्हत विदेश वने म्वायेक नेपालय् हे रोजगारीया व्यवस्था याइतिनि, स्मार्ट सिटी, मेट्रो सिटी दयेकी तिनि । उलि जक गन खः धकाः स्मार्ट रेल, मोनो रेल नं ब्वाकी तिनि अले नेवाःतय्गु छेँ–बुँ दक्वं अधिग्रहण यानाः नेवाःतय्त स्वनिगलं उखे लाः थुखे लाः मदयेक विस्थापित यानाः सतक तब्या यानाः मोटर गाडी ब्वाकीतिनि । नेवाःतय्गु आदिभूमि थ्व स्वनिगलय् ब्रम्हु–क्षत्रीत भरिभराउ याइतिनि । गज्याः गज्याःगु योजना दु ओलीजुयाके । अज्याःम्ह दूरदर्शी ओलीजुयात जाबो न्याद्वः दाँ वृद्धभत्ता मबिल धकाः सरा बिल धाःसा पाप लाइ खं ला ! आः स्वर्गय् च्वनेत भचाभचा ला सह यानाच्वने हे मालनि । वृद्धभत्ता न्याद्वः मबियां छु हे जुइ, लः त्वने मखनाः छु हे जुइ ? बेसाभाः थिके जुल छु जुइ, देशय् भ्रष्टाचार ब्वलनं छु जुइ ? आः स्वर्गय् च्वनेगु खःसा भचाभचा कष्ट नं ला नयेमाल नि मखुला ? ओलीजुं धाथें आनन्दपूर्वक स्वर्गय् च्वनाः अप्सरात प्याखं हूगु स्वयेखनीबलय् गथे जुइ ले ?झीत ला तसकं हे दूरदर्शीम्ह प्रधानमन्त्री दयाच्वंगु दु । आः थज्याःम्ह प्रधानमन्त्री चीन वंबलय् ११९ म्हेसिया लस्कर ज्वना वन धकाः विपक्षी दलं कुंखिन । थःपिं सरकारय् दुबलय् थथे राज्यया धुकू फुकाः ४० या लस्कर ज्वनाः वनेमाःम्ह शेरबहादुरया आँट हे मदु । राष्ट्रवादी शक्तिशाली ओलीजुयाके थें आँट दयेकेमाः का । थःगु ध्यबा खर्च यानाः यंकेमाःगु मखु छुं मखु वंसा देय् व जनताया ध्यबा वनीगु ला खःनि धकाः यंकलका ११९ म्हेसिया लस्कर । ओलीजुयाके थें दयेमाः आँट । थःके अज्याःगु आँट नं मदु । अले आः वयाः नुगः मुइकां जी ला ? जितः ला थ्व विपक्ष धइगु हे मदुसां जिउ खाली विरोध जक यानाच्वनीगु बरु दक्वं सांसदतय्त मन्त्री दयेका बिउसा जिउ थेंच्वं का । थथे जुल धाःसा विरोधया तन्ता हे साफ !  "
https://nepalbhasatimes.com/10135,बिचाः,११३८ दिल्लाथ्व त्रयोदशी ,धर्मपाखें फाइदा काये सयेके,"विभिन्न पंगःत सामना यायेमालीगु थ्व संसारय् मनूत विभिन्नकथं असुरक्षित जुयाच्वनी । कल्पना तकं मयाःगु थुज्वःगु परिस्थितिं वइगु चित्तया विक्षिप्तता व मानसिक आघातपाखें मनूतय्गु जीवने विभिन्न कथंया दुर्घटना हयेफु । व्यापार व्यवसायपाखें हानी नोक्सानी जुइगु, पद प्रतिष्ठा गुमे जुइगु आदिया कारणं मनूत विक्षिप्त जुया विभिन्न प्रकारया मनोरोगं ग्रस्त जुयाच्वनी ।                                                         उकिया कारणं विभिन्न ल्वचं कयेका च्वनी, वँय् जुइगु परिस्थितिइ थ्यनाच्वनी, आत्महत्या यानाच्वनी । थुजाःगु विषम परिस्थितियात सहज यायेत हे धर्मया आवश्यक खः । तर धर्मयात मात्र सैद्धान्तिक विषयया रुपय् कयाः व्यवहारय् छ्यलामच्वंपिंसं थुज्वःगु विषम परिस्थितियात सहज कथं काये फइमखु । धर्मय् अभ्यस्त जुइफःसा तिनि जीवनय् वइगु विभिन्न प्रतिकूल परिस्थितियात नं सहजकथं कयाः न्ह्याबलें सन्तुलित जुयाः म्वाये सइ । विभिन्न प्रतिकूलताया वावजूद शान्तिपूर्वक जीवन हने फइ । थ्वहे धर्मपाखें दइगु फाइदा खः । धर्मयात बाँलाक अभ्यास यायेमाःगु बारय् भगवान बुद्धं धयाबिज्याःगु दु । अत्तानं चे पियं जञ्ञा, रक्खेय्य नं सुरक्खितं तिण्ण मञ्ञत्तरं यामं पटिजगेय्य पण्डितो ।। अर्थात ः थःत थम्हं यः धयागु खःसा थः गुकथं सुरक्षित जुइ धकाः न्ह्याबले बिचाः यानाच्वनेमाः । पण्डितपिं स्वंगू याम मध्ये छगू यामे न्ह्याबलें जाग्रत जुयाच्वनेमाः । थःत सुरक्षित यायेत जागृत जुइमाः धयागु बुद्धया धापुति धर्मयात सैद्धान्तिक विषयया जानकारी जक पर्याप्त मजू बरु उकियात व्यवहारय् प्रयोग यायेमाःगु खँ दुथ्यानाच्वंगु दु । जागरुक जुयाच्वनेगु वा होसपूर्वक म्वायेगु धयागु धर्मयात प्रत्येक क्षणय् प्रयोग यानाच्वनेगु खः । धर्मय् जुयाच्वना, धर्मया उपदेश न्यनाच्वना, अध्ययन याना सयेका सीका च्वनेगुया धात्थेंगु उद्देश्य पण्डित जुइत, विज्ञ वा विव्दान जुयाः समाजय् प्रतिष्ठत जुइत, भौतिक लाभ कायेत कदापी मखु । थःत सुरक्षित यायेत जागृत जुइमाः धयागु बुद्धया धापुति धर्मयात सैद्धान्तिक विषयया जानकारी जक पर्याप्त मजू बरु उकियात व्यवहारय् प्रयोग यायेमाःगु खँ दुथ्यानाच्वंगु दु । जागरुक जुयाच्वनेगु वा होसपूर्वक म्वायेगु धयागु धर्मयात प्रत्येक क्षणय् प्रयोग यानाच्वनेगु खः । थुजागु उद्देश्य पुर्ति यायेत जक धर्मयात प्रयोग यानाच्वन धाःसा उमिगु जीवनय् छुं कथं नं रुपान्तरण जुइ मखु । भगवान बुद्धया धापू कथं धर्मया खँ धयागु न्यनेत व कनेत जक मखु । न्यनेगु कनेगु आवश्यक खः तर उकिइ जक लिकुना च्वनेगु धयागु श्रुतमय ज्ञानय् जक तक्यनेगु खः । अथे धयागु सामान्य जानकारी जक प्राप्त यायेगु खः । श्रुतमय ज्ञानपाखेँ धर्म अभ्यास यायेगु लागि प्रेरणा प्राप्त यायेगु बाहेक थुकिं जक जीवने छुं ह्युपाः वइगु मखु । सैद्धान्तिक पक्षया ज्ञाता जक जुयाः अभ्यास मयाःपिं मनूत, सैद्धान्तिक पक्ष मसिउपिं मनूतय्गु मानसिक स्थिति स्वयां छुं मपाइगु व छुं न्यना मतःपिनिगु जीवन गथे खः अथेहे उमिगु जीवन असुरक्षित धकाः भगवान बुद्धं कनाबिज्याःगु दु । भगवान बुद्धं पराभव सुत्रे कना बिज्याःगु दु ः सुविजानो भवं होति सुबिजानो पराभवो धम्मकामो भवं होति धम्म देसी पराभवो । सः सिउपिं मनूत उन्नति नं जुइफु पतन नं जुइफु । सैद्धान्तिक विषयस जानकारी दयेकाः धर्मानुकुल आचरण याःसा उन्नति जुइगु तर सः सियाः नं धात्थें धर्मयात नाला मकाल वा दैनिक जीवने धर्मानुकुल आचरण मयाःसा उज्वःपिनिगु पतन जूगु आपालं उदाहरण बुद्धं कना विज्यागु दु । बुद्धं सुविजानो पराभवो, धयाबिज्याःगु या अर्थ सैद्धान्तिक ज्ञान दुपिं तर थःगु जीवने छ्यलेमफुपिं ज्ञान मदुपिं थें हे पतन जुइफु धयाबिज्याःगु खः। वसपोलं अझ थुइका बिज्यात कि धर्मया सैद्धान्तिक पक्षया बारे जक जानकारी प्राप्त यानाः उकियात हे उपलव्धी तायेका च्वनीपिं धवःचा समान खः गुकिं विभिन्न प्रकारया केँ, तरकारी तुइगु याइ तर उकिया सवाः कायेगु शक्ति दइ मखु । यावजीवम्पि चे बालो पण्डितो पयिरुपासति । नसो धम्मं विजानाति दब्बी सूपरसं यथा ।। अर्थात ः धवःचां केँया सवाः मथुइ थें धर्मयात जीवने मछ्यलिपिं मूर्खपिंसं जीवनकाछि पण्डितपिनिगु संगत याःसां नं धर्मया मर्म सीके फइ मखु । धर्मया सैद्धान्तिक पक्षयात जक महत्व बियाच्वंपिं धयापिं सा जःवनीपिं साजवाः जक खः, सुना दुरु त्वने खनी मखु तर धर्मयात न्हिथं अभ्यास याना जुइपिं जक साया दुरु त्वने खनीपिं साया मालिक थें खः गुपिंसं धर्मरसयात ग्रहण यानाः धात्थेंगु सुखशान्ति लाभ यानाः कायेफइ धकाः नं वसपोलं ध्वाथुइकाबिज्यात । धर्मय् जुइगुया मू लक्ष्य धयागु थुकियापाखें धात्थेंगु फाइदा कायेगु लागिं हे जुइमाः । अलेतिनि धर्मय् जुयागुया औचित्य दइ । तर फाईदा कायेगु धयागु समाजय् प्रतिष्ठित जुइगु, सः सिउ धायेका विभिन्न सभा समारोहस थःत ब्वयेगु अवसर कायेगु , विभिन्न धार्मिक संघसंस्थाय् पदाधिकारी जुया देश विदेश भ्रमण यायेगु कथंया अवसर आदि भौतिक लाभ कदापि मखु । अज्याःगु विषयय् जक मन क्वसायेका च्वन धाःसा धर्मपाखें प्राप्त जुइगु महान उपलव्धी पाखें तापाका च्वनेमाली । उगु महान उपलव्धि धयागु मनोविकार मदयेका म्वायेगु, सकसियां प्रति मैत्रि, करुणा, मुदित जुया म्वायेगु , न्ह्याथें जाःगु विषम परिस्थितिइ नं समतापूर्वक म्वायेगु, थुकथं सम्पूर्ण दुःखयात मदयेकाः शान्तिपूर्वक म्वायेगु ख ः । धर्म अभ्यास याना हे जक थुज्वःगु शक्ति प्राप्त जुइगु खः । मखुसा विषम परिस्थितिइ धर्मया सैद्धान्तिक ज्ञान छखे थः छखे जुयाः उकिया लाभ काये फइ मखु ।‘दिट्ठ धम्म सुख विहारी’ अर्थात धर्मयात खंकाः सुखपूर्वक विहार यायेगु हे बुद्ध शिक्षाया मूल मर्म खः । धर्मया थनया थनहे फल बीगु सांन्दृष्टिक स्वभाव, समय बिते मजुइवं फल बीगुुु अकालिको स्वभाव, थन वयाः स्वः वा धकाः क्यने ज्यूगुुु एहिपस्सिको स्वभाव केवल धर्मया अभ्यस्तपिंसं जक सीके फइगु खः । धर्मया बारय् श्रुतमय ज्ञान जक दयेका, सैद्धान्तिक पक्षया पण्डित व विव्दान धायेका जुइगु सिबेेंं, उकिं प्राप्त जुइगु अल्पकालीन भौतिक फाइदा सिबेँ धर्मयात सम्यक् चिन्तन यानाः व अभ्यास याना प्राप्त जुइगु निर्मल मानसिक अवस्था हे धात्थेंया दुकुलुगु उपलबिध खः । उकिं जक मनूतय्त धात्थेंयागु शान्ति प्राप्त जुइ । थुकियात हे भावनामय प्रज्ञा धकाः बुद्धं कनाबिज्याःगु खः । थुकिं मनूतय्गु मानसिक स्तर थकया बी । न्ह्याथेंजाःगु प्रतिकूल परिस्थितिइ नं सहज रुपं म्वाये फइगु कला सीकेफइ । थ्वहे बुद्धशिक्षाया मूल मर्म खः । धर्मपाखें फाइदा काये सयेकेगु थुकथं हे खः ।  "
https://nepalbhasatimes.com/10185,बिचाः,११३८ दिल्लाथ्व चतुर्दशी,नेपालमण्डल विश्वविद्यालयया  अवधारणा पूवनी ला ?,"थ्व च्वसुया छ्यं ब्वनेसातं हे मनूतय् मनय् माय्बिलिचां त्यप घय्पुइगु म्हगस लुमंकल धकाः कुंखिने फु । तर झीसं थःगु आज्जु चीधंगु ज्वनाः न्ह्याः वन धाःसा चीधंगु जक पूवनी । उकिं भराय्धंगु आज्जु ज्वनेमाः धइगु थ्व च्वसुया तातुना खः । देशय् खने दयाच्वंगु राजनैतिक हिउपाः खनीबलय् न्ह्यागु हे जूसां नेवाःतय्त भिं जुइगु ख्यें मथ्वःगु खनेदु ।                                                         अले न्हकुसँ तिंस्वाकीगु स्वाभाविक खः । थ्व दोष सुयागु ? झीगु लागि धकाः झीत शासन यानाच्वंपिनिगु । नितां लाकि छता जक काये थाकुगुु लिसः खः । नेवाः थकायेत थःथःगु पहलं यक्व ज्या यानाच्वंगु दु । तर मंकाः पलाः न्ह्याकेगु खःसा आज्जु हे पूवंके बी मखु । हाल सालय् नेपालभाषा केन्द्रीय विभागय् न्हूम्ह नायः नियुक्त जुइधुंकाः विभागया नां हिलेगु, अले अध्ययनया ख्यः चकंका यंकेगु तातुना खँ पितहःगु खः । अले देश विदेशयापिं विद्यार्थी दुकयाः ताःलाका यंकेगु बिचाः प्वंकूगु खः । अले थःथःगु बिचाः प्वंकाः वैचारिक टिका टिप्पणी जक याःगु मखु कि नायःयात नागःतुगः यानाः हिस्यायेगु ज्या नं जुल । थुकी ब्वति काःपिं खः— नारद, मदनसेन, राजन, बालगोपाल, सुवर्ण, तेजरत्न, काशीनाथ, विमला, सुमन श्रेष्ठ, त्रिरत्न मानन्धर, देवदास आदि । वय्कःपिं नांजाःपिंपाखें थःथःगु बिचाः प्वंकेगु जक मखु, ज्ञापन पौ हे लःल्हानाः विरोध प्वंकूगु खः । नां हिलेगु खँया लिउने सुलाच्वंगु खँ छु खः धकाः वाला स्वयेगु गन गन छक्वलं लाक्वपाक्व म्हुतु ल्हानाः च्वयेगु यानाहल । अशिष्ट भाषा नं छ्यलेगु जुयावन । विकास याये धकाः कुतः याःम्ह नायःयात पुलांगु ईख जक प्वंकूगु मखुला धइथे नं च्वनेयः । नां हिलेगु स्वयां नं लिपा थ्यंक नेपालभाषा अध्ययनपाखे खने दइगु वातावरण दयेकेत दुग्यंगु बिचाःया आशाकुति जुयाच्वना । नां हिलेवं नेपालभाषा ब्वंके खनी मखु धइगु सुनानं बिचाः ला याःगु खइ मखु । तर अध्ययनया ख्यः तचाः याना यंकाः लिपा भविष्यय् नेपालमण्डल विश्वविद्यालय थापना यायेगु पाखे थ्व छगू न्हापांगु पलाः जुल धायेमाः । महितातय्त लबः बीकथं थवंथवय् लाःलाःथे च्वयाः न्ह्यःने वने मफइगु ला स्वाभाविक हे खः । तर लिच्वः छु जुइ धकाः सुनानं लिफः मस्वः । वाक् स्वतन्त्रता पालना यानाः टिका टिप्पणी यायेगु मानव स्वभाव खःसां क्वथाय् च्वनाः लाक्वपाक्व म्हुतु ल्हाये कथं जृ्गु खनीबलय् झीत लना स्वइपिं त्याइ झीपिंं बुइ । आः नां हिलेगु स्वयां नं हलिं नेवाः ब्वनेकुथि (विश्वविद्यालय) थापना यानाः न्ह्याःवनेगु लँपु ज्वने माःगुयात सकसिनं वाःचायेके माःगु दु । अप्वः कुंखिनेगु जक मयाःसा झी सकसिगुं भिंं जुइ ।मन दुपिं न्ह्यःने वयाः थःगु बिचाः व औकातकथं न्ह्याः वने माःगुपाखे मन सालाच्वना । ग्वाहालिया अपेक्षा थन दु । हलिं नेवाः ब्वनेकुथिया पुसा थौं स्वयाः १० दँ न्ह्यः पीधुंकूगु खः । तर उकी मन जल बी मफुगुलिं उके चुलि तक नं जाःगु खने मदुनि । उकिं थ्व च्वसुयात थासय् थ्यंका बी धइगु आशाकुति जुयाः च्वयाच्वना ।नेपालभाषा पाचिनाच्वंपिं सकल दुजःपिंत जिगु दुनुगलंनिसेंया सलाम । अले थाय्थासय् नेपालभाषा ब्वनामिपिं पाः जुजुं वनाच्वंगु ल्हातय् ल्याःखाये मदया वने धुंकूगुयात गथे यानाः पनेगु सुनानं सुझाव बिउगु मखना । नां हिलेगु स्वयां नं लिपा थ्यंक नेपालभाषा अध्ययनपाखे खने दइगु वातावरण दयेकेत दुग्यंगु बिचाःया आशाकुति जुयाच्वना । नां हिलेवं नेपालभाषा ब्वंके खनी मखु धइगु सुनानं बिचाः ला याःगु खइ मखु । तर अध्ययनया ख्यः तचाः याना यंकाः लिपा भविष्यय् नेपालमण्डल विश्वविद्यालय थापना यायेगु पाखे थ्व छगू न्हापांगु पलाः जुल धायेमाः । छिकपिनिगु छु बिचाः दु, न्यने आपुलु जुयाच्वना ।नां हिलेगुली तक्यना च्वने स्वयाः नं अध्ययनया ख्यः तब्या यानाः विभाग ल्यंका तयेगुपाखे चिउताः कायेमाः थें जितः ताः । उकिं नां हिलेव अथे जुइ थथे जुइ धकाः हालाच्वने स्वयां नं झीगु आज्जुयात विभागय् जक लिकुंका मतसे स्वतन्त्र संस्थाय् हिलाः विश्वविद्यालय स्थापना यायेमाःगुपाखे सकसियां मिखा ब्वये हथाय् जुइधुंकल । नेपालमण्डल विश्वविद्यालय माल आः । किपृ्या बुँ कयाः नेवाःतय्त लबः शुन्य याना बिल । बरु खँय् भाय्यात सकसिगुं मंकाः भाय् धकाः व सकसिगुं सभ्यता धकाः नेवाः सभ्यतायात गौण यानाः नेवाः ल्याय्म्ह ल्यासेत नेवाः भाय् हे मसयाः कतः जूवने मालाच्वंगु अवस्था खने दयाच्वन । थथे खने दयाच्वंगु इलय् नां हिलाः ल्यंकातयेत स्वये । द हे मदुसा कुंखिनेथाय् हे दइ मखु । समाजं म्हुतु ल्हाइपिं मनूत तना वनी नं मखु । नियन्त्रण मदुगुलिं क्वथाय् च्वनाः थःत मनय् वःगु खँ च्वयाः जनमानसय् प्वंकेगु ई चूलाःगुलिं कन्ट्रोल मदयाः माःपिंसं बांलाक च्वल । मयःपिंसं बांमलाक च्वल । उकिं न्हून्हूगु पलाः ल्ह्वन कि न्ह्यचिले थाकु धाःगु खः कि धकाः मतिइ वनेयः । छक्वलं झ्वाट्ट नेपालभाषा युनिभर्सिटीया खँ न्ह्यःने वल कि सरकारया मनूत हर्ट आट्याक जुइफु, भति भति यानाः बुलुहुँ थहां वन कि आजु पूवनी । उमिं नेवाः स्टडी प्रोग्राम न्ह्यःने हयाः पूवंकेगु तातुना दु । थ्व कार्यक्रम बारे विस्तृत खँ मेगु च्वसुइ दुथ्याकेगु जुइ ।"
https://nepalbhasatimes.com/10149,बिचाः,११३८ दिल्लाथ्व त्रयोदशी ,"रेलं लः हइ, कथु प्याके दइ !","थौंकन्हय् । देशय् स्वास्थ्यया विषययात कया डा. गोविन्द केसी अनसन च्वनाच्वन । अनसनं न्हियान्हिथं उग्ररुप कया यंकाच्वंगु दु । समाधानया लँपु खने दयाच्वंगु मदु । खने दइथें नं मच्वं । डा. गोविन्द केसीया अनसनया पक्ष विपक्षय् अनेक अन्तर्वार्तात खनेदइ । न्यने दइ । छगू अन्तर्वार्ता न्यने । बियाच्वंम्ह सु खः ? म्हमसिउ । तर बुझकड खनेदु ।                                                         व बुझकड भाजुं डा. केसीया अनसनयात अनसनयात न्हापां समर्थन याइ । तर ……. वं स्वाइ । धाइ । ‘अनसनकारी डा. गोविन्द केसी उद्धार खनेमंत । वय्कलं खाली स्वास्थ्य विषयजक खँ ल्ह्वन । देशय् थुलिमछिं जनताया समस्यात दु । वय्कलं मेमेगु समस्यायात कयाः चिउताः मतः । मात्र स्वास्थ्यया विषयय् जक केन्द्रीत । उकिं वय्कःया अनसनयात प्यखेरं थाय्थासय् लसकुस यानाच्वंगु खनेमदु ।’प्रश्नकर्तां व भाजुयात प्रतिप्रश्न याइ ‘डा. गोविन्द केसी छम्ह डाक्टर । डाक्टर जूगुलिं वय्कलं स्वास्थ्यया विषय ल्ह्वंगु खः । वय्कलं न्ह्यथंगु समस्या जनसरोकारया स्वास्थ्यया विषय खः । व्यक्तिगत मखु । उकिं वय्कःयात गथे संकीर्ण दृष्टिं स्वये फइ ? ’ लिसलय् अन्तर्वार्ता बियाच्वंम्ह बुझकड भाजुं खँ साली … रबर सालाः ताःहाकः याये थें ‘डा. केसीयात डाक्टर जक धकाः गथे धायेगु ? वय्कः ला नेता हे जुइधुंकल । अभियन्ता । उकिं डा. केसीं स्वास्थ्य विषय जक सुधारया खँ ल्हानां जी ला ?’ थुकथं व भाजुं छखे डा. केसीयात समर्थन क्यने थें याइ । मेखेर वं कुं नं खिनी । दुर्भाग्य ! थौं देय् जनमत प्राप्त सरकारं संचालन जुयाच्वंसां धाइ यथार्थय् देश संचालन नाफाखोरी, व्यापारी, भ्रष्टाचारीतय् ल्हाती दु । देय्या भाग्य थौं प्रबुद्ध, योग्य, विशेषज्ञ योजनाकारतय् ल्हाती मदु । देय्या भाग्यया रेखा कीपिं थौं जिउगुं, मजिउगुं ज्या यानाः अन्धाधुन्ध कमे याइपिं भ्रष्टाचारीत जुयाच्वंगु दु । खँ, विषययात उखेंथुखें यंकी । न्याकेत स्वइ । काकेत स्वइ । व पक्का समर्थक ला विरोधी ? सीके फइमखु ।तर छता खँ जितः नं तिक्क मिनी । जनस्वास्थ्यया पक्षय् ज्यानया बाजी तयाः संघर्षय् कुहां वइम्ह डा. गोविन्द केसी छम्ह सां खने दइ । अनसन च्वंम्ह डा. गोविन्द केसी छम्ह खयां नंवय्कः यथार्थय् छम्ह जक मखु । स्वंगू करोड जनताया प्रतीक, विम्व जुयाः वय्कः दँ वःगु दु । सरकार पक्षं इलय्ब्यलय् उपहास यासें धाइ ‘गोविन्द केसी सु ? व छम्हेसियां धायेवं बहुमतीय सरकार क्वःछुइ ला ?’ तर डा. गोविन्द केसीयात छम्ह, निम्ह धकाः नागःतुगः यायेगु स्वयां वयागु माग गुलितक जनपक्षीय खः, उकिया उचित मूल्यांकन जुइमाः । यायेमाः । अनेक तर्कवितर्क वादविवादया घेराय् लाकाः विषयया औचित्ययात राजनीतिक चक्रय् लाकी । दुर्भाग्य ! थौं देय् जनमत प्राप्त सरकारं संचालन जुयाच्वंसां धाइ यथार्थय् देश संचालन नाफाखोरी, व्यापारी, भ्रष्टाचारीतय् ल्हाती दु । देय्या भाग्य थौं प्रबुद्ध, योग्य, विशेषज्ञ योजनाकारतय् ल्हाती मदु । देय्या भाग्यया रेखा कीपिं थौं जिउगुं, मजिउगुं ज्या यानाः अन्धाधुन्ध कमे याइपिं भ्रष्टाचारीत जुयाच्वंगु दु । देय्या जनतां झन्झन् खिचां मसिउगु दुःख सी मालाच्वंगु दु । जनस्वास्थ्य थौं पूँजीपतितय् जालया न्या जुया बिउगु दु ।जनस्वास्थ्य पक्षय् थःगु ज्यान पानाः वकालात याइम्ह डा. गोविन्द केसी खने दइ । तर । देय्या हबिगत, दुर्दशा थौं मात्र स्वास्थ्यया विषयय् जक मखु । अनेक जनसरोकारया विषयत दु । नाजुक विषयत थुखेर लः मवयाच्वंगु लां लां दँ, दँ दयेधुंकल । लः प्राण रक्षाया निंतिं हे मदयेक मगाःगु तत्व खः । तर सरकारं थौंतक भ्याःभचा हे जिम्मेवारी बोध यानाच्वंगु मदु । मतलब मदु । ध्यबा कयाच्वंगु दु । ध्यबा इलय् पू मवंसा जरिवाना काइ । जनता निरीह । लःया विकल्प मेगु मदु । विजुली मदुसा मैनमत दु । वन मदुसा खिउँकाः हे जूसां च्वने धाये । तर लः मंत कि ….. ! जीवनरक्षाया निंतिं अनिवार्य लः मदयेकाः मनू म्वायेमाः ।मेलम्ची लः वइन । आः वइ, अले वइ । जनतायात हायके थें । ह्ययेकी । अझ नं लः वइगु छुं सम्भावना मदुनि । लःयात कयाः अनसन च्वनीम्ह मेम्ह गोविन्द केसी वयेमाल । छखे हितिं लः वइमखु । मेखेर लःया जार, ट्यांकरया मालामाल व्यापार । लः व्यापार याइपिं माफिया, व्यापारीतय् जगजगी खने दइ । अत्यावश्यक वस्तु हे मदयेक थौं जनता म्वायेत बाध्य । नेतातय्सं ततःधंगु खँ ल्हाइ । भाषणबाजी याइ । विकास व समृद्धिया शंखनाद याइ । जनतां लः त्वने मखं । जनता कथु गनाः सी–म्वाःया स्थितिइ । बुखँ वइ । नेतातय्सं थःगु स्वास्थ्ययात ध्यानय् तयाः विदेशं लः झिके यानाः त्वनी हँ ! जनता । लःया धनी देशय् च्वनाः नं कथु गंकाः च्वनेमाः । देशय् सरकार दु मदुया अनुभूति मयेक म्वायेमाः ।छगू बुखँ ब्वने । रोचक । प्रधानमन्त्रीजुं धाइ, ‘झीगु देय्या लः तसकं स्वच्छ, शुद्ध स्वस्थकर । विश्वय् यक्व देय्तय्सं पेय लःया हाहाकार फयाच्वंगु दु । आः देशय् रेल वइ । रेलं पिनें माल हइ । वइ । रेल खालिं लिहां वनेमाली मखु । रेलय् लः तयाः यंकी । विदेशय् लः निर्यात याये फइ । याये दइ । अले देय् मालामाल जुइ । संवृद्ध जुइ । थौं लः मदयाः वावां खायाच्वन । आशा जुइ । आः रेल वइ । रेल वल कि छेँय्छेँय् रेलं लः हइ । कथु प्याके दइ ।  "
https://nepalbhasatimes.com/10308,बिचाः,११३८ दिल्लागा दुतिया,चुनाव धुंकाः पाक छु मोडलय् वनीगु खः ?,"श्रावण ९ गते बुधवाःया दिनय् पाकिस्तानय् आम चुनावयात सफल यायेगु अर्थात शान्तिपूर्वक ढंगं चुनावयात व्यवस्थित यायेगु धकाः३ लाख ७० हजार सुरक्षाकर्मी परिचालन यायेगु ज्या यात । आम चुनाव अर्थात नेशनल एसेम्बलीइ २७२ सिट दुसा प्रान्तीय सभाय् ५७० सिट दु । चुनवाय् ब्वति कयाच्वंपिं पार्टीत यक्व दु, तर विशेष यानाः स्वंगू पार्टी सत्ता संचालन यायेगु धेंधेंबल्ला जूगु खः ।                                                         छगू नवाज सरिफया पार्टी मुस्लिम लिग । मुस्लिम लिगया अप्वः प्रभाव दुगु राज्य पंजाब खः, थन उद्योगपति व व्यापारीतय्गु व्यापाक समर्थन मुस्लिम लिगयात दु । मेगु पार्टी भुट्टोया पार्टी खः । थौंकन्हय् भुट्टोया पाक पिपुल्स पार्टीयात हाँके यानाच्वंम्ह बेनजिर भुट्टोया काय विलवाल भुट्टो खः । थ्व पार्टी पाकिस्तानया गांगामय् लोकंह्वाः । विशेष यानाः सिन्धु पा्रन्तय् पिपिपि पार्टीया प्रभाव दु । मेगु पार्टी खः– क्रिकेटर इमरान खानया तेहरिक ए इन्साफ (पिटीआइ) पार्टी । थ्व पार्टीया प्रभाव नवाज सरिफ व भुट्टोया पार्टीइ थें देन्यंकं मदुसा सेनाया आशिर्वाद दयाच्वंगु दु । सेनाया समर्थन दुगुलिं हे इमरानया पिर्टीआई नं बहुमत हयेफइगु विश्वास यानातःगु खः । अले गथे अनुमान यानातःगु खः, अथेहे पिटीआई नं थुगु चुनावय् विजय चूलाकूगु दुसा थुकिया नेता इमरान खान प्रधानमन्त्री जुइगु जूगु दु । इमरानया पार्टीं बहुमत हयेफु धयागु अनुमान छाय् जुयाच्वंगु धाःसां पाकिस्तानय् धाँधलीरहित चुनाव जुइ धकाः कम जक विश्वास यानातःगु दु । थौंकन्हय् प्रजातन्त्रया मसिहा धयातःगु देश अमेरिका व भारतय् ला धाँधली जुइफु धाःसा पाकिस्तान ला अर्ध प्रजातान्त्रिक देय् खः । थन सेना अति शक्तिशाली । सेनाया कारणं हे थन पिटीआई त्याइगु अनुमान जुयाच्वंगु खः । सेनां छु चाहे जुल, अथे जुइ धयागु जनताया विश्वास दु । अथे खःसां पाकिस्तानी जनतां उत्साहित जुयाः मतदानय् ब्वति काल । आः छुं भचा पाकिस्तानया राजनीतिक घटनाक्रमया बारे न्ह्यथने । सन् १९४७ य् पाकिस्तान नं छगू बिस्कं मुस्लिम देय् कथं घोषणा जूगु खः । भारत बहुसंख्यक हिन्दू जातिया मुलुक खःसां अल्पसंख्यक व मेमेगु जातिया साथ कयाः प्रजातन्त्रया लँपु ज्वनाः विकास पाखे न्ह्याः वन । पाकिस्तान धाःसा अप्वः सैनिक शासन जुयाच्वनीगुलिं पुरा प्रजातान्त्रिक ढंगं न्ह्याः वने मफयाच्वंगु देय् खः ।  पाकिस्तानया इतिहासं क्यनाच्वंगु दु गबलें सैनिकतय्गु ल्हातय्, गबलें नागरिक पार्टीया ल्हातय् शक्ति लानाच्वंगु दु । अथेहे आःतकया इतिहासं नागरिक पार्टीं चुनाव त्याकूसां पूवंक सत्ता थःगु ल्हायेत कायेफुगु मदु । पाकिस्तानय् नागरिक पार्टीया छगू कमजोर थ्व हे खः । भारतय् थें नेतृत्व क्षमता विकास जुइ मफयाच्वंगु दु ।  पाकिस्तानय् नेतृत्व क्षमता विकास मजुयाच्वंगुलिं यानाः नागरिक समाजया ल्हातय् सत्ता वंसां नं अप्वः भ्रष्टाचार जुयाच्वनीगुलिं यानाः जनता निराश जुइत बाध्य जुयाच्वंगु दु । पाकिस्तानय् जनप्रतिनिधि शासक धकाः अप्वm कि नवाज सरिफया पार्टी सत्ताय् थ्यनीगु खःसा कि भुट्टोया पार्टीय सत्ताय् थ्यनाच्वनीगु खः ।  तर नागरिक पार्टी धाःगु थ्व निगू पार्टीं सत्ता चले याइबलय् हे अप्वः जनता असन्तुष्ट जुयाच्वनी । उकिया कारण धयागु भ्रष्टाचार हे खः । भ्रष्टाचारं यानाः देय्या अर्थतन्त्र कमजोर जुया वनाच्वंगु दुसा थुपिं पार्टीइ परिवारवाद हावी जुया वनाच्वंगु दु । गुकिं यानाः जनता दिक्क जुयाच्वंगु दु । जब जनता यक्व हे दिक्क जुइ, अले सैनिक शासकतय्त लुमंकेगु ज्या याइ ।  जनतां थथे धायेगु सुरु यदि भ्रष्ट नेतातय्सं शासन यानां तुं च्वन धाःसा पाकिस्तान कमजोर जुजुं कुचा कुचा जुया वनेफु । अविकसित देशय् जक मखु, विकसित देशय् नं नेतृत्वया क्षमता विकास मजुया नेतागिरिया राजनीतिक विकास जुया वनाच्वंगु खनेदु । जब नेतागिरीया विकास जुयावन,ि व देशया अवस्था स्यनावनी । नेतागिरी राजनीतिया छगू रणनीति कथं थः विरोधी नेतातय्त माइनस यायेगु निंतिं षडयन्त्र यानाच्वनी । थौंकन्हय् यक्व देशय् थज्याःगु घृणित खेल जुयाच्वंगु दु । विरोधीतय्त माइनस यायेगु छगू मुख्य हतियार खः छगू न छगू मुद्दाय् फँसे यानाः वया राजनीति हे ध्वस्त यानाबीगु । पाकिस्तानया मामिलाय् अथेहे जुयाच्वंगु खनेदु । उच्च अदालतया न्यायाधीश सौकात अजिज शरिफयात चुनावया इलय् छुट बीमाः धकाः जोड याःगु खः । तर गुप्तचर संस्थां शरिफयात छुट बी मजिउ धकाः हस्तक्षेप याःगु कारणं सरिफ जेलय् वनेमाल । सरिफया पार्टीं सेना व गुप्चर संस्थायात शंकाया दृष्टिं स्वयेगु यानाच्वंगु कारणं यानाः सेना शरिफया पार्टी खनाः मि जुयाच्वंगु खः । चुनावया सर्वेक्षणं शरिफया पार्टी त्याइगु क्यनाच्वंगु खः । तर सेना शरिफया पार्टी खनाः तम्वयाच्वंगु कारणं यानाः यदि शरिफया पार्टी त्यात धाःसा पाकिस्तानय् झन गञ्जागोल जुइगु अनुमान यानातःगु खः । आः सेनाया समर्थन दुम्ह इमरान खानया पार्टी त्याःगु दु । उकिं आः सेना खने दयेक सक्रिय मजुइफु धाःगु दु । इरामन चुनाव अभियानया इलय् सेनाया हे भाय् ल्हानाः शरिफयात भारतीय दलाल धाःगु खः । नवाज सरिफ त्यात धाःसा गथे नेपाः, भुटान, श्रीलंकाय् भारतं अस्थिर यानाः लबः कयाच्वंगु खः, अथेहे पाकिस्तानय् नं अस्थिर यानाः भारतं फाइदा काइगु खँ इमरानं धाःगु खः ।"
https://nepalbhasatimes.com/9392,बिचाः,११३८ तछलागा द्वादशी ,दाहालया मौनतां ब्वलंगु न्ह्यसः,"नेपाःया राजनीतिइ चिचीधंगु खँय् नं थःगु बिचाः मदिक्क तयादीम्ह, राजनीतिइ ताः ई न्ह्यवंनिसें छगू कथं निर्णायक भूमिका म्हिता वया च्वनादीम्ह तत्कालिन नेकपा माओवादी केन्द्रया अध्यक्ष पुष्पकमल दाहाल आः नेपाल कम्युनिष्ट पार्टी (नेकपा)या अध्यक्ष जुइ धुंकाः ताः ई न्ह्यवंनिसें मौन च्वनादीगु दु ।                                                         माओवादी केन्द्र व एमाले एकीकरण जुयाः नेकपा निर्माण जुइ न्ह्यः तक नं लगातार रुपं सार्वजनिक रुपं अभिब्यक्ति बियादीम्ह दाहाल आः थ्यंमथ्यं लच्छि न्ह्यवंनिसें नेपाःया राजनीतिइ मौन च्वनाच्वंगुयात मनूतय्सं रहस्यमय तायेकुसें थीथी कथं अर्थ छ्यानाः न्ह्यसः तकं तयाहःगु दु । २०६३ सालया शान्तिपूर्ण जनक्रान्ति लिपा लगातार रुपं नेपाःया राजनीतिइ निर्णायक भूमिका म्हितेगु याना वयाच्वनादीम्ह दाहाल खः । वय्कः सत्ताय् च्वंसां, सत्तां पिने च्वंसां वा न्ह्यागु हे जूसां नं मदिक्क चर्चाय् वया च्वनीम्ह नाप नापं थःगु सशक्त उपस्थिति क्यनेगु व राजनीतिइ महत्वपूर्णम्ह खेलाडीया रुपय् न्ह्यःने वया च्वनादीगु खः । उलि जक मखु न्हापा दकले अप्वः नेपाःया राजनीतियात कयाः प्रतिक्रिया बियादीम्ह, चिचीधंगु घटनायात कयाः नं चिउताः तयादीम्ह, नेतातय्त नापलानाः सहलह ब्याकेगु नाप नापं सार्वजनिक समारोहपाखें थःगु ब्यागलं कथंया बिचाः प्वंका वयाच्वनादीम्ह दाहाल खः । अथे मौन च्वनादीगुलिं राजनीतियात कयाः चिउताः तइपिं जक मखु स्वयं थः हे कार्यकर्तातय्सं तकं गनं दाहाल निराश जूगु जकं मखु ला धकाः न्ह्यसः तयेगु ज्या यानाहःगु खने दु । देशय् छुं नं कथंया घटना बिकास जुइवं हे हथासं प्रतिक्रिया बियादीम्ह वय्कः दाहाल लिपांगु इलय् वयाः सार्वजनिक ज्याझ्वलय् तकं खास हे खने दयाच्वंगु मदु । पहिचानया मुद्दाय् जक मखु डा. गोविन्द केसीया सवाल, गंगामायाया सवालंनिसें वर्तमान सरकारयात तकं अधिनायकवाद धकाः बियाच्वंगु द्वपंयात कयाः तकं दाहाल न्वमवासे च्वनादीगु धइगु दीर्घकालिन रणनीतिइ आधारित खयेमाः काः अधनुमान यायेछिं । अले देशय् प्रमुख प्रतिपक्ष दल नेपाली कांग्रेसं नेकपा व ओली नेतृत्वया वर्तमान सरकारयात सर्वसत्तावादी धकाः लगातार रुपं द्वपं बिइगु नापं सरकारया बारे सदनंनिसें सडकय् तकं सः तयेगु याना वयाच्वंगु दु । सरकारया विरुद्ध सतक, सदन, सामाजिक सञ्जाल, संचार माध्यमय् तकं मदिक्क नेपाली कांग्रेसया नेता कार्यकर्ता अले समर्थकतय्सं थःपिनिगु खँ तयेगु अभियान हे न्ह्याकाच्वंगु इलय् नं दाहाल न्वमवासे च्वनादीगुयात मनूतय्सं अर्थपूर्ण रुपं काइगु स्वाभाविक हे खः । थः कलाः सीता दाहालया उपचारया निंतिं नेता दाहाल असार ३ गते सिंगापुर वनादीगु खः । अन निवाः तक च्वनादी धुंकाः १७ गते येँय् लिहां वयादीगु खः । येँय् वयादी धुंकाः वय्कः सार्वजनिक ज्याझ्वलय् खास हे सहभागी जूगु खने मदु । छगू निगू जक सार्वजनिक ज्याझ्वलय् सहभागी जुयादीगु दु तर अन नं थौंया राजनीतिक परिस्थिति व प्रमुख प्रतिपक्ष दलं सरकारयात यानाच्वंगु विरोधयात कयाः खास हे खँ तयादीगु खने मदु । वय्कः थौंकन्हय् थःगु हे निवासय् मनूत नापलायेगु अले पार्टीया आन्तरिक ज्याझ्वलय् धाःसा वनेगु यानाच्वंगु खनेदु । तर वय्कलं वर्तमान राजनीतिक अवस्थायात कया धाःसा न्ववायेगु यानामदी । थः जहान मफयाच्वंगुलिं मुड मदयाः न्ववाना मदीगु खः ला ? कि वर्तमान प्रधानमन्त्री केपी शर्मा ओली नेतृत्वया सरकारप्रति असन्तुष्ट जुयादीगु ? सत्तापक्ष व प्रतिपक्षया दथुइ थ्व तनावय् थः वन धाःसा कन्हय् वनाः ज्यामछिनी धकाः जकं न्ववायेगु मयासे च्वनादीगु खःला कि ? कि पार्टी एकता जुइ धुंकाः थःगु भूमिका गुज्वःगु जुइ धकाः तायेकादीगु खः अथे मजूगुलिं खः ? थुकथं अनेक कथंया न्ह्यसःत ब्वलनाच्वंगु दु । न्ह्यागु हे जूसां एमाले व माओवादी केन्द्रया दथुइ एकता यानाः नेकपा निर्माण याये धुंकाः वास्तवय् पार्टीया नेता व कार्यकर्तातय्त खास हे उत्साह वयाच्वंगु मदु । प्रत्येक नेता कार्यकर्तात थःथःपिनिगु पार्टी दुने आः गज्वःगु भूमिका जुइगु ? पोजिसन छु जुइ धकाः तकं पार्टीया नेतृत्वयात न्यनेगु यानाच्वंगु खने दु । पार्टी खास हे परिचालन जुयाच्वंगु मदु । न्हापांनिसें थःत साथ बिया वयाच्वनादीपिं नेता कर्याकर्तात मध्ये आदिवासी जनजाति, मधेसीनिसें उत्पीडित समुदायया प्रतिनिधित्व यानादीपिं असन्तुष्ट जुया वनाच्वंगु, थःपिंसं हे ल्ह्वनागु पहिचानया मुद्दा आः त्वःता वनेमालीगु अवस्था ब्वलना वःगुलिं नं दाहाल मौन च्वनादीगु खयेमाः धकाः धायेछिं । यदि एमाले व माओवादी केन्द्र एकता मजूगु खःसा आःया अवस्थाय् न्हय्गू प्रदेश मध्ये निगू प्रदेशया नां खुसिया आधारय् गुकथं तयेगु ज्या अःपुक यात अथे याये फइगु अवस्था मदइगु खः । पहिचानया आधारय् प्रदेशया नां तयेमाः धकाः न्हापांनिसें सः थ्वयेका वयाच्वंपिं माओवादी केन्द्रया नेता कार्यकर्तात तकं थुगु सवालय् मौन च्वना वनाच्वंगु दु । न्हापा बहुपहिचानया आधारय् नां तयेत तयार धकाः धाःसा एमाले तकं आःया अवस्थाय् पहिचानयात स्वीकार मयाइगु अवस्थाय् वनाः खुसिया नामं प्रदेशया नां तयेगु याना वनाच्वंगु दु । अथे हे ‘पहिचान भेटिने द्वन्द्व मेटिने’ धकाः नारा बिउगु नेपाली कांग्रेसं तकं लिपांगु इलय् वयाः पहिचानयात बेवास्ता याना खुसिया नामं प्रदेशया नां तयेगु ज्याय् न्ह्याः वंगु खनेदु । थुगु ल्याखं स्वल धाःसा सत्तापक्ष नेकपा व प्रमुख प्रतिपक्ष कांग्रेस निगुलिं जानाः ६ नम्बर प्रदेशया नां कर्णाली अले ४ नम्बर प्रदेशया नां गण्डकी धकाः तयेगु ज्या याःगु खने दु । थुगु ल्याखं स्वल धाःसा आःया अवस्थाय् राजनीतिक दल दुने पहिचानया मुद्दा तसकं कमजोर जूगु दु । पहिचानया मुद्दा कमजोर जूगु धइगु छगू कथं नेकपाया अध्यक्ष पुष्पकमल दाहाल नं पहिचानया सवालय् लिलिचिला वनाच्वंगु खः धकाः धायेफइगु अवस्था दु । थुकथं पहिचानया मुद्दाय् जक मखु डा. गोविन्द केसीया सवाल, गंगामायाया सवालंनिसें वर्तमान सरकारयात तकं अधिनायकवाद धकाः बियाच्वंगु द्वपंयात कयाः तकं दाहाल न्वमवासे च्वनादीगु धइगु दीर्घकालिन रणनीतिइ आधारित खयेमाः धकाः अनुमान यायेछिं । दाहाल मौनताय् दुसां नेकपाया हे मेम्ह अध्यक्ष नापं प्रधानमन्त्री केपी शर्मा ओलीं धाःसा प्रमुख प्रतिपक्षयात तकं हाथ्या बिइगु कथं न्ववाना वयाच्वनादीगु दु । न्ह्यागु हे जूसां थ्व इलय् पुष्पकमल दाहाल सार्वजनिक रुपं राजनीतिक घटनाक्रमयात कयाः न्वमवासे च्वनादीगुया महत्वपूर्ण अर्थ दु । धात्थें वय्कलं छाय् न्ववाना मदीगु खः धकाः कन्हय्या दिनय् अवश्य नं वय्कलं हे कनादी जुइमाः ।"
https://nepalbhasatimes.com/9371,बिचाः,११३८ तछलागा एकादशी,गण्डकी प्रदेश लिपा नेवाः पहिचान,"प्रदेश नं. ६ या नां कर्णाली तयेधुंकाः छु मजुइमाः धकाः बिचाः याःगु खः, अथे हे जुल। कर्णाली प्रदेशं अनया स्थानीय सांस्कृतिक, जातीय व भाषिक पहिचानयात अस्वीकार यासें नामांकरणया सवालय् भूगोलयात प्राथमिकताय् तल । उकिया अनुशरण यासें प्रदेश नं. ४ यात नं नां बिल, गण्डकी । गथे प्रदेश नं. ६ यात कर्णाली धकाः खुसिया नां बिल अथेहे मेगु खुसिया नां कथं प्रदेश नं. ४ या नां तयेगु ज्या जूगु दु । निगू प्रदेशया नां खुसिया कथं नामांकरण जुइधुंकाः आः ३ नं. प्रदेशया नां नं बागमती जुइगु खःला ? वा मेमेगु प्रदेशया नामांकरण नं खुसि, पहाड, हिमाल वा भौगोलिक कथं जकं तइगु खःला ? आःया चिउताःया विषय थ्वहे खत ।                                                          प्रदेश नं. ४ अर्थात गण्डकी प्रदेश जनसंख्याया हिसाबं केवल २४ लख जक दुगु प्रदेश खः । उगु प्रदेश दुने च्वनीपिं आपालं जनसंख्या धाःसा आदिवासी जनजातित । उकी मध्ये नं गुरुङ व मगःतय् बाहुल्यता दुगु प्रदेश । कुल जनसंख्या मध्ये आदिवासी जनजातित ४६.७९ प्रतिशत व खस–आर्यत केवल २७.८४ प्रतिशत जक दुगु प्रदेश खः ।  उखे प्रदेशय् त्यानावंपिनि ल्याः स्वयेगु खःसां नं आदिवासी जनजातितय् ल्याः म्हो मजू । प्रदेशसभाया उपस्थिति स्वयेगु खःसा ४२.३७ प्रतिशत आदिवासी जनजातितय् प्रतिनिधित्व दु । अनं लिपा जक खस–आर्य, दलित व मधेशीतय् प्रतिनिधित्व उगु प्रदेशय् दु । प्रदेशया मुक्कं जनसंख्या व प्रादेशिक सभाय् उपस्थित प्रतिनिधितय् ल्याखं नं गण्डकी प्रदेश आदिवासी जनजातितय् स्पष्ट बाहुल्य दुगु प्रदेश खः । अथे खयां नं प्रदेशया नामांकरण धाःसा जातीय, भाषिक व सांस्कृतिक पहिचानया लिधंसाय् जुइ मफुत । खस–आर्य समुदायं छु चाहे जूगु खः अथे हे जुल ।उकियात लालमोहर तयेगु ज्या धाःसा आदिवासी जनजातितय्सं हे यात । अनया प्रदेशसभाय् त्यानावःपिं आदिवासी जनजाति सभासद्तय्सं थःगु पहिचानयात ध्याकुनय् तयाः पार्टीया इशारा कथं मतदान यात । उगु प्रदेशसभाय् तत्कालीन एमाले व तत्कालीन  माओवादी एकीकृत जुयाः नीस्वंगु नेकपाया बहुमत दुगु खः । नेकपाया पार्टीगत निर्णय कथं हे उगु पार्टीया आदिवासी जनजाति सांसदतय्सं गण्डकी प्रदेशयात लालमोहर तःगु खः । पार्टी प्रति बफादारी क्यंगुलिं पार्टी दुने अज्याःपिं सांसदतय् महत्व आः अप्वया वनेफु तर थःगु समुदाय दुने ख्वाः क्यनेत गुलि थाकुइगु खः व धाःसा बिचाः मयाःनिगु विषय जुइमाः । पहिचानया लिधंसाय् नामांकरण मजुइवं अन तमुवान–मगरात संघर्ष समितिं आन्दोलनया घोषणा यायेधुंकूगु अवस्था दु । संघर्ष समितिया कथं थुगुसीया आन्दोलन केवल विरोध जुलुसव सभाय् जक सीमित मजुसे पार्टीया न्ह्यब्वःसा जुयाः थःगु समुदाय प्रति वफादार मजूपिं सांसदतय्त बहिष्कार यायेगु तकं न्ह्यथनातःगुदु । थःपिनिगु मताधिकार छ्यलाः पहिचानया लिधंसाय् नामांकरण यायेगु व्यवस्था दयेक दयेकं नं आदिवासी जनजाति सांसदतय्सं थःगु समुदाय प्रति अन्याय याःगुलिं केवल गुरुङ व मगः समुदाय जक चिन्तित व आक्रोशित जूगु मखु । पहिचानया निंतिं आन्दोलित जुयाच्वंपिं मुक्कं आदिवासी समुदाय थुगु ज्यां आन्दोलित अवस्थाय् थ्यंगु दु । नामांकरणया सवालय् प्रदेश नं. ४ जक मखु प्रायः फुक्कं प्रदेशय् खस–आर्य समुदाय छथाय् दु । उपिं फुक्कं ऐतिहासिक, जातीय व भाषिक रुपं नामांकरण याये मजिउ धाइपिं । अझ उमिसं अज्याःगु मापदण्ड कथं नामांकरण यायेगु ज्या जूसा थःपिं पार्टी धकाः च्वने फइ मखु, उकिया विरुद्ध मतदान यायेगु जुइ धकाः सार्वजनिक रुपं ख्याच्वः तकं बिउगु खः । थ्व ल्याखं आः नेवाःतय्सं स्वयाच्वंगु झीगु प्रदेशया नां छु जुइ । नेवा–ताम्सालिङ वा नेपालमण्डल धइगु खँय् वहस यानाच्वंगु नेवाः समुदाय आः निगुलिं नांपाखें बञ्चित जकं जुइगु खः ला धकाः चिउताः तयाच्वंगु दु । छखे, पार्टीया निर्णय तकं माने याये मखु धकाः पार्टीयात ख्यानाच्वंपिं खस–आर्य समुदाययापिं सांसदत दुसा मेखे थःपिंसं सतकय् वयाः न्ववाना जूगु मुद्दाय् तकं अडान काये मफुपिं आदिवासी जनजातितय् सांसदत । सतकय् प्रदेशया नां तमुवान–मगरात जुइमाः धाइगु अले संसद दुने गण्डकीयात मतदान याइपिं आदिवासी जनजाति सांसदत खनाः समग्र पहिचानया आन्दोलनय् लगे जुयाच्वंपिं आक्रोशित जूगु दु । ऐतिहासिक भूमिया ल्याखं, अनया जनसंख्याया ल्याखं, अले प्रदेशसभाय् उपस्थितिया ल्याखं तकं आदिवासी जनजातितय् क्वातुगु पकड दुगु थाय्या नामांकरण तकं खुसिया ल्याखं जुइवं आः मेमेगु प्रदेशया नामांकरण नं उगु हे लँपुपाखे वनेत अःपुगु दु । थ्व ल्याखं आः नेवाःतय्सं स्वयाच्वंगु झीगु प्रदेशया नां छु जुइ । नेवा–ताम्सालिङ वा नेपालमण्डल धइगु खँय् वहस यानाच्वंगु नेवाः समुदाय आः निगुलिं नांपाखें बञ्चित जकं जुइगु खः ला धकाः चिउताः तयाच्वंगु दु । नामांकरणया सवालय् प्रदेश नं. ४ य् पहिचानया लिधंसाय् जुइगु यक्व सम्भावना दुगु खः । सभां दयेकूगु नामांकरण सुझाव समितिया सुझावय् तकं पहिचानया लिधंसाया नांयात नं दुथ्याकातःगु खः । स्वयमं प्रदेशया मुख्यमन्त्री तकं जनजातिया कायमचा जूगुलिं तमुवान–मगरात जुइ धकाः यक्वसिनं आशा याःगु खः । तर पार्टीया निर्णय प्रति नं मुख्यमन्त्रीं अडान कायेफत न त मेपिं आदिवासी जनजातितय्सं हे कायेफत । पहिचानया लिधंसाय् नामांकरण जुइगु यक्व सम्भावना दुगु प्रदेशय् हे खुसिया नामं नामांकरण जुइवं प्रदेश नं. ३ या सांसदतय्सं आः छु याइ ? पार्टीयात पहिचानया लिधंसाय् नामांकरण यायेत दबाव बी ला ? आदिवासी जनजाति सभासदत छप्पँ जुइ ला ? आः नेवाःतय्सं मिखा तयाच्वंगु विषय थ्वहे खः । तर प्रदेश नं. ३ या मुख्यमन्त्रीया चुनाव जूगु इलय् नेवाः सांसदतय् ग्वाहालिं हे छम्ह नेवाःयात मुख्यमन्त्री पदय् बुकूगु खाइगु अनुभव दनि । छम्ह नेवाःयात त्याकेगु तसकं महत्वपूर्ण इलय् तकं नेवाःत विभाजित जूगु, पार्टी जक मखु पार्टी दुनेया गुटबन्दी प्रति वफादार जुइगु यानाच्वंगु जुल । मुख्यमन्त्रीया सवालय् थज्याःगु कारणं छम्ह नेवाःयात बुकेगु ज्या जुइधुंकूगु दुसा आः नामांकरणया सवालय् उकिं मुक्त जुइ फइला ? यदि जुइ मफु, पार्टीया निर्णय न्ह्यःने नेवाः पहिचान व आत्मगौरवयात लाकमं प्यंकेगु ज्या याइसा नेवाःतय्सं अज्याःपिं सासंदतय्त बहिष्कार यायेगु आँट याइला ? थन परिक्षाया ई नेवाः सांसदतय् जक मखु मुक्कं नेवाः समुदायया नं खः ।"
https://nepalbhasatimes.com/9544,बिचाः,११३८ तछलागा चर्हे,नेभा केन्द्रीय विभागया नां हिलेगु खँ,"त्रिभुवन विश्वविद्यालय अन्तर्गत पाटन क्याम्पसया लागा दुने नेपालभाषाया एमए तगिं ब्वंका वयाच्वंगु नेपालभाषा केन्द्रीय विभागया नां हिलेगु खँ चर्चाय् वयाच्वंगु दु । नां हिले जिउ वा मजिउ धयागु बारे चर्चा परिचर्चा जुयाच्वंगु दु । नां हिलेमाः धाइपिं दु थें हिले मजिउ धाइपिनिगु संख्याः अप्वः खनेदु ।                                                          छुं वाः न्ह्यः किपुली भाषा आयोग व अनया नगरपालिकाया मंकाः ग्वसालय् भाषा गोष्ठी जूगु खः । उगु गोष्ठीया ब्यानरय् नेपालभाषा केन्द्रीय विभागया नांया थासय् नेवार भाषा केन्द्रीय विभाग धकाः च्वया तल । उगु खँ थन हे क्वमचासे भाषा आयोगया भाषाविद्तय्सं नं पटक पटक व जानाजान नेपालभाषा केन्द्रीय विभागया थासय् नेवार भाषा केन्द्रीय विभाग धकाः सम्बोधन जुल ।  थुकियात कयाः उगु ज्याझ्वलय् उपस्थित जुयादीपिं मध्ये प्रा।डा। चन्द्रमान वज्राचार्य लगायतं आपत्ति व विरोध यानादिल । हालय् तिनि नवनियुक्त विभागीय प्रमुख डा। ओमकारेश्वर श्रेष्ठं नं उगु नांया विषयय् गल्ति जूगु धासें खस भाषाविद्तय्त भिंकेत इनाप नापं यानादिल । थुगु घटनाया निन्हु ति लिपा नेपालभाषा केन्द्रीय विभागपाखें ग्वसाः ग्वःगु वातावरण दिवसया लसताय् उगु लागा जःखः जूगु छगू ज्याझ्वलय् विभागया न्हूम्ह प्रमुख डा। ओमकारेश्वर श्रेष्ठं नेपालभाषा विभागया नां हिलाः आः नेवार अध्ययन केन्द्र तयेगु जानकारी बियादिल । अन उपस्थित फुक्क धइथें प्राध्यापक व विद्यार्थीतय्सं नं निपा ल्हातिं तालि थानाः उगु खँयात लसकुस नं यात ।नेपालभाषा केन्द्रीय विभागया नां हिलेगु खँ हालै तिनि न्ह्यःने वःथें च्वंसां यथार्थय् थ्व ताःई न्ह्यवंनिसें कुतः जुयावःगु खः । वर्तमान विभागीय प्रमुख डा। ओमकारेवर श्रेष्ठ स्वयां न्ह्यः निम्ह वा स्वम्हम्ह विभागीय प्रमुखया पालंनिसें विभागया नां हिलेगु कुतः जुयावःगु खः । तर विभागीय प्रमुख जुयादीपिंसं थ्व खँयात उलि महत्व मबीवं कुतः ताःमलाःगु जक खः ।थथे विभागया नां हिलेगुया लिउने निता स्वता खं भूमिका म्हिताच्वंगु स्पष्ट खनेदु । दकलय् न्हापांगु व महत्वपूर्णगु खँ धयागु खस भाषाया भाषाविद् व बुद्धिजीवीतय्त झीगु ‘नेपालभाषा’ धयागु शब्दय् हे तःधंगु आपत्ति व असन्तोष दु । वय्कःपिनिगु धापूकथं नेपालभाषा धायेबलय् नेपाली भाषा शब्दनाप ज्वःलाः । नेपालभाषा धायेबलय् अलमले जू । उकिं नेपालभाषा धायेगु त्वःताः खसभाषाया भाषाविद् व विद्वानतय्सं नेपालभाषायात नेवार भाषा वा नेवारी भाषा धकाः धायेगु याना वयाच्वंगु दु । नेपालभाषा केन्द्रीय विभागया नां हिलाः नेवार अध्ययन केन्द्र यात कि दकले न्हापां त्वःफीगु ज्याखँ धयागु नेवाः भाय् खः । हाल नेपालभाषाया माध्यमं ब्वनेगु व ब्वंकेगु ज्या जुयावःगु ज्या पूर्णकथं बन्द जुइ । थन नेपालभाषायात नेवारी धाये मजिउ धयागु हेक्का तकं वय्कःपिंसं तयावःगु खनेमदु । अथे खयाः नं छुं कम्युनिष्ट व प्रगतिशील विचाःयापिं लेखक व बुद्धिजीवीतय्सं धाःसा नेपालभाषा हे धायेगु याना वयाच्वंगु दु ।मेगु खँ धयागु नेपालभाषा केन्द्रीय विभाग मधासे थुकिया नां हिलाः नेवार अध्ययन केन्द्र यात कि हाल ब्वंका वयाच्वंगु विषयवस्तु स्वयाः यक्व थपथाप जुइ व नेवाःतय्गु विषयय् ब्वनेगु व ब्वंकेगु पाठ्यक्रम विस्तार जुइ । थथे धायेबलय् हाल नेपालभाषाया साहित्य संस्कृति लगायत जक मखु, नेवार अध्ययन केन्द्र यात कि नेवाःतय्गु कला, कृषि पद्धति, नेवाःतय्गु प्रविधि, आर्थिक जीवन लगायत नं ब्वंकेगु ज्या जुइ । गुकिया सामान्य अर्थकथं ब्वंकेगु पाठ्यक्रम व उकी दुथ्याइगु विषयवस्तुं ब्यापकता काइ । उकिं नां हिलेमाः धयागु खँय् भाषाविद्तय्गु तर्कयात हे आत्मसात यानाः नवनियुक्त विभागीय प्रमुख डा। ओमकारेश्वर श्रेष्ठं नेपालभाषा केन्दीय विभागया नां हिलेत कम्मर कसे यानादीगु दु व वय्कःयात विभागया हे निम्ह स्वम्ह प्राध्यापकतय्सं नं ग्वाहालि व लिधंसा नापं बिया वयाच्वंगु खनेदु ।नेपालभाषा केन्द्रीय विभागया नां हिलाः नेवार अध्ययन केन्द्र यात कि दकले न्हापां त्वःफीगु ज्याखँ धयागु नेवाः भाय् खः । हाल नेपालभाषाया माध्यमं ब्वनेगु व ब्वंकेगु ज्या जुयावःगु ज्या पूर्णकथं बन्द जुइ । भाषाया माध्यमं खय् वा अंग्रेजी भाषा जूवनी । थ्व यथार्थयात केन्द्रीय विभागया प्रमुख वा वय्कःया जःखः च्वनाः वय्कःयात ह्वानाच्वंपिं सुनानं पित हयाच्वंगु मदु । अर्थात् नेपालभाषा केन्द्रीय विभागया नां हिलाः नेवार अध्ययन केन्द्र यात कि नेपालभाषां ब्वंका वयाच्वंगु ज्या दी व सफू, ब्वनेगु व ब्वंकेगु माध्यम भाय् नेपालभाषां मखुसें खस वा अंग्रजी भाषां जूवनी । हाल त्रिभुवन विश्वविद्यालयं हिन्दी भाषा, अंग्रेजी भाषा, नेपाली भाषा लगायतयात केन्द्रीय विभाग मार्फत उगु भाषात ब्वंका वयाच्वंगु दु । थ्व विभागतय् अस्तित्व दत्तले उगु भाषात ब्वंकेगु ज्याय् निरन्तरता दइगु हे जुइ । नेपालभाषा केन्द्रीय विभागया नां दत्तले जक नेपालभाषा माध्यमं एमए ब्वने दइ । नां हिलाः नेवार अध्ययन केन्द्र यात कि नेपालभाषां ब्वंकेगु व ब्वनेगु ज्या दी ।  व थुगु नेपालभाषां एमए ब्वने दइ मखु । उकिं नां हिलेगुया लिउने प्रत्यक्ष वा अप्रत्यक्षरूपं नेपालभाषायात विस्थापित यायेगु हे खनेदु । नेपालभाषाया एमए तगिमय् विद्यार्थीतय्गु संख्या म्हो जूगुलिं पाठ्यक्रम विस्तार यायेत विभागया नां हिलेगु तर्क न्ह्यथनेत नं बेर मदु । अध्ययनया विषयवस्तु अप्वल कि विद्यार्थीतय्गु संख्या अप्वये नं फु, सम्भावना दु । तर नेपालभाषा कयाः एमए ब्वनीपिं धयागु अप्वः धयाथें भाषानुराग व भाषा प्रेमं जक ब्वं वयाच्वंगु दु धायेमाः । व्यावसायिक रूपं छुं लबः कायेगु उद्देश्यं ब्वं वयाच्वंपिं धयागु द हे मदु धाःसां जिउ । थ्व अवस्थाय् पाठ्यक्रम विस्तार यानाः एमए ब्वनीपिं विद्यार्थीतय्गु संख्या अप्वइ धकाः धायेगु उलि मनासिब खनेमदु । नेपालभाषायात विस्थापित यानाः विद्यार्थीतय्गु संख्या अप्वइ धकाः नां हिलेगु गनं गल्ति ला जुइत्यंगु मदु ला रु बिचाः यायेबहः जू । अन्तय् विभागया नां हिलेत कम्मर कसे यानादीम्ह वर्तमान विभागीय प्रमुख डा। ओमकारेश्वर श्रेष्ठं थःगु पालय् नां हिलाः छगू महानगु ज्या यायेत्यना धकाः बिचाः यानादी थें, थ्व ज्या याये उलि अःपु मजू । वय्कलं थम्हं कुतः यात धाःसा नां हिले हे फइ धकाः विश्वास यानाः आन्तरिक तयारी नापं यानादीगु न्यनेदु । तर थ्व ज्या धौबजि नये थें धाःसा मखु । थ्व खँय् दकलय् न्हापां ला विशेष समितिं पारित यायेमाः । थुकिया लिपा विद्या परिषदं नं पास याकेमाः । विभागीय प्रमुख याकःचां सनाः हाला जुइगु ज्या थ्व मखु । नेपालभाषां ब्वंका वयाच्वंगु थासं नेपालभाषायात विस्थापित याकेगु सवालय् वय्कःनं नेवाःतय्गु विरोधया सामना याये मालीगु ला द हे दु ।  "
https://nepalbhasatimes.com/9472,बिचाः,११३८ तछलागा त्रयोदशी ,धुँ खः ला कि ! छु खः ?,"टि.भि. । छगू दृश्य खनी । न्वचु बियाच्वंगु । वक्ता । कमल थापा । खूब जोरदार भाषण । विषय । स्वनिगलय् जुयाच्वंगु सतक विस्तार । श्रोतातय् पुचलय् भूपू प्रधानमन्त्री बाबुराम भट्टराई नं खनी । कमल थापां भूपू प्रधनामन्त्री बाबुराम भट्टराईपाखे स्वइ । संबोधन याइ । धाइ, ‘क्या वात भट्टराईजु ! नेपाःया इतिहासय् राजा महाराजातय्सं याये मफुगु सतक विस्तारया ज्या छिं याना क्यन ।                                                         थुकिं छितः छम्ह बेजोड, ऐतिहासिक पुरुष प्रमाणित याइ । छिगु थ्व महान कार्यया निंतिं छितः न्ह्याक्व प्रशंसा याःसां म्हो जुइ । इतिहासय् थुकिया लागि छिगु नां लुँया आखलं की । धन्य ! धन्य ! भट्टराईजु ।’टि.भि. । कमल थापाया न्वचु न्यने । अजू चाइ ! राजसंस्थाया मिखा तिसिनाः बयान यानाः नयाच्वंम्ह कमल थापा । थौं वं एक्कासी छाय् बाबुराम भट्टराईया अन्धाधुन्ध तारिफ यात । राजतन्त्र माल । जुजु पुनर्जीवित याये माल । अझ नं हाला च्वनीम्ह कमल थापां जुजु महाराजातय्त स्वयां च्वय् तयाः बाबुराम भट्टराईया प्रशंसा याइ । पृथ्वीनारायण शाहं एकीकरणयात धकाः पृथ्वीनारायण शाहयात राष्ट्रिय विभूति खंकीम्ह कमल थापा । बाबुराम भट्टराईया सतक विस्तार अभियानयात पृथ्वीनारायणया एकीकरण स्वयां च्वय् खंकी । महान तायेकी । बाबुराम भट्टराईयात सिमा गयेकी ।थौं स्वनिगलय् जुयाच्वंगु सतक विस्तार पृथ्वीनारायणया एकीकरण स्वयां तःधं । महान् उपलब्धि खः । बाबुराम भट्टराईयात जुजु महाराजापिं स्वयां गन खः, गन खः, च्वय् खंकी । कमल थापा छम्ह राजावादी । राजा महाराजावादी । राजा महाराजातय् ऐतिहासिक भूमिकायात कमल थापां छाय् न्यून खंकल ! स्वनिगः दुने सतक विस्तारया अभियान न्ह्याकाः गुगु अभूतपूर्व साहसी ज्या बाबुराम भट्टराई नं थःगु कार्यकालय् यात उकिया प्रशंसा यायां पलख कमल थापां राजतन्त्र हे ल्वःमंकल । जुजु महाराजापिनि तारिफ यानाः गबलें त्यानु मचाःम्ह राजावादी कमल थापां थौं भट्टराईजुयात जुजु महाराजा स्वयां च्वय् खंकी । कारण खः स्वनिगलय् सतक विस्तारया महान कार्यया निंतिं । न्यने । मती तिक्क मिनी । कमल थापाया थ्व छु पहःया राजनीतिक दाउ खः ? राजा महाराजातय् वकालत याना जुइम्ह कमल थापां थौं भट्टराईयात छाय् थथे च्वय् च्वये धायेकेत स्वल ?! पक्का । थुकिया दुने छुुं नं छुं राजनीनितक रहस्य दयेमाः । शंका जुइ । अनेक तर्कत लुइ ।थौं राजसंस्था म्वाकेमाल धकाः सः सुक्क हाला जुइम्ह कमल थापा । भट्टराईयात छाय् वं राजा महाराजायात स्वयां नं इतिहासय् छम्ह महान पुरुष खंकल ? थुकिं जुजु महाराजापिनिगु अवमूल्यन मजुइला ? कमल थापा छम्ह राजावादी । राजा महाराजावादी । राजा महाराजातय् ऐतिहासिक भूमिकायात कमल थापां छाय् न्यून खंकल ! स्वनिगः दुने सतक विस्तारया अभियान न्ह्याकाः गुगु अभूतपूर्व साहसी ज्या बाबुराम भट्टराई नं थःगु कार्यकालय् यात उकिया प्रशंसा यायां पलख कमल थापां राजतन्त्र हे ल्वःमंकल । राजा महाराजातय्त हे ध्याकुनय् तल । थथे छाय् ! छु रहस्य ! मखु । न्यने दु । कमल थापापिंसं राजतन्त्र पुनःस्थापना यायेगु राजनीतिक अभियान न्ह्याकेत स्वयाच्वंगु दु । तर थ्व खँय् इमित संकट नं वयाच्वंगु दु हँ ! राजतन्त्र पुनःस्थापना यायेगु खःसा आः सुयात जुजु यायेगु ? थ्व न्ह्यसलं राजावादीतय् न्ह्यपु नयाच्वन धाइ । राजतन्त्र वःसा ‘थ्व जुजु जुइ’ धकाः जनताया न्ह्यःने ब्वयेत लायकम्ह शाहवंशय् मनू हे मदु हँ ! मती लुइ । शायद कमल थापां याःगु बाबुराम भट्टराईया प्रशंसा गनं थ्व हे संकटबोधया छुमा खः ला ? जनताय् जुजुया उम्मेदवार धकाः क्यनेत ल्वःम्ह व्यक्तिया खोजी खःला कमल थापाया थ्व प्रशंसा ? बाबुराम भट्टराई नं पृथ्वीनारायण शाह थें गोरखायाम्ह । गोखाराय चाय् बूम्ह । गोरखाया हि दुम्ह ।पृथ्वीनारायण शाहं एकीकरणया महान अभियान न्ह्याकी । इतिहासय् थःगु थाय् काइ । थौं बाबुराम भट्टराई । सतक विस्तारया महान अभियानया अभियन्ता । युगपुरुष ! कमल थापां शायद जुजुया उम्मेदवारया अभावया पूर्ति बाबुराम भट्टराईयात न्ह्यब्वयाः यायेत स्वःगु खः ला ? बाबुराम भट्टराईयात ह्ययेकूगु ला मखुला ? आधुनिक पृथ्वीनारायण जुइत ! तर कमल थापाया प्रशंसां बाबुराम भट्टराईयात कातुमत्तु कायेका बिउगु दु । बाबुराम भट्टराईनं धुँ जुयाः सतक विस्तार न्ह्याकल । थौंकन्हय् बाबुराम भट्टराईजुं सतक विस्तारं पीडित जनतालिसे छुँ जुयाः एक्यवद्धता क्यनेत स्वयाच्वंगु दु । वय्कः यथार्थतय् धुँ खः ला कि ? छुँ खः ? जनता अन्योलय् ! अन्धकारय् !"
https://nepalbhasatimes.com/9558,बिचाः,११३८ तछलागा चर्हे,येँ देय् : न्हापा व आः,"थौंकन्हय् चिधिकःपिंनिसें कयाः तःधिकःपिंत नं सुथय् च्या त्वनेबलय् यःगु ल्वसाघासा खः ग्वारामरि । थ्व ग्वारामरि जि नं मचाबलय् तसकं यः । अबलय्या ग्वारामरि आः थें चिचिग्वः मजुसे खा ख्यें, हँय् ख्येँ पाय्ग्वः । सुथय् च्यानापं व मरि नयेबलय् जा हे नयेम्वाः । थौंकन्हय् चखुंचिया ख्यें पाय्ग्वः जूगुलिं न्यय्तका दांया नःसां प्वाः मजाः ।                                                           अय्नं ग्वारामरि धयागु न्हापांनिसें सकसितं उलि हे यः । थौं जि ७० दँ मल्याक दयेधुंकल । अय्नं मस्तय्त ग्वारामरि नयेगु बानी त्वःफिके फुगु मदुनि । उकिसनं म्ह्याय्मस्त व छय्पिं वल कि दकलय् न्हापां ग्वारामरिया खँ न्ह्यथनी । छक्वः न्याना हयां मगाः, हाकनं न्यानाहल धाःस जा नया मबी धइगु धन्दा । न्हापा न्हापा मंगलवाः कुन्हु वा वलकि प्यन्हु व शनिवाः वा वलकि च्यान्हु तक लगातार वयाच्वनीगु, प्वँ गाइगु ला खँ हे ल्हायेम्वाः । प्वँ नं बःसि पाय्ग्वःगु प्वँ गाइगु । जस्ताय् प्वँ गात कि छेँछखां थ्वयेक सः वइगु । लँ दक्वं आः थें पीच मजूनि उकिं प्वं गाइबलय् लँ छप्पुं ध्याचः जुयाच्वनी । अबलय् पीच लँ धइगु वंघः–न्हूसतक–तिनिख्यःतक जक खः ।  न्हापा प्वँ गायाच्वंगु लँय् अथें न्यासि वनेगु, थौंकन्हय् लाकां न्ह्यानाः जुइ । अबलय् आः थें लाकां न्ह्यायेगु उलि बानी मदु । अड्डाय् वनेबलय् व भ्वजय् वनेगु जुल कि जक बांलाःगु लाकां न्ह्याइ । छ्यंगूया लाकां न्ह्याइपिं तसकं हे म्हो । कापः लाकां न्ह्याइपिं हे अप्वः । कापः लाकां असं–भोताहितिइ न्यायेगु ।  बुँज्या याना जुइपिं ज्यापुत व सतकय् बँ पूवइपिं च्याम्हखलःतय्सं लाकां धइगु हे न्ह्याना जुइमखु । जात्रा–पर्व, नखःचखःबलय् व बांलाकेत जक लाकां न्ह्याइ, व नं कापः लाकां हे जक । जितः जिमि अबुं ७ दँ दुबलय् कापःया तिन्सुज लाकां न्ह्याके बिउगु खः । लाकां न्ह्यायेगु बानी मदुगुलिं गबलें गबलें लाकां न्ह्याना वये ल्वःमनीगु, अले अबुया बाखं न्यनेमालीगु ।  १० दँ दुबलय् धाःसा सार्कीं सूगु छ्यंगूया लाकां न्ह्यायेगु बानी जुल । जिगु जन्म येँया न्यत त्वालय् जूगु खः । न्यतय् बूगुलिं जि न्यतमरु अजिमाया दबुलिइ हे म्हिताः ब्वलंम्ह खः । अबलय् अजिमा द्यःया प्याखनय् अजिमा जुयादीम्ह भाजु जिमिगु तम्वःगल्लीइ च्वंगु छेँय् जिमि अबु शंकर सुब्बायात नापलायेत बरोबर वयाच्वनीगु । अजिमा जुयाः प्याखं हुलादीम्ह वय्कः भाजु लक्ष्मीनारायण महर्जन छु दिं न्ह्यः जक दिवंगत जुयादिल । जिपिं म्हितेमालकि थौंकन्हय् आयुर्वेद अस्पताल दुगु खुल्ला थासय् वनाः म्हितः वनेगु । फुटबल, कबड्डी थेंज्याःगु कासा म्हितेमालकि पाँचसाल–थौंकन्हय् नेपाल वायुसेवा निगमया महाप्रबन्धक सुगतरत्नया० छेँय् म्हितःवनेगु । गबलें गबलें तिंख्यलय् वनाः बल म्हितः वनेगु । अबलय् तिंख्यलय् दथुइ लाक्क वंगलसिमा ९चाकलाःसिमा नं धाः० छमा दुगु खः, आः व मदयेधुंकल । व सिमाया प्यकुनय् ब्रिटिश गोर्खाया लडाइँलय् बहादुरी क्यंपिनिगु सालिक दुगु खः, व नं मदयेधुंकल । तिंख्यःया पश्चिमपाखे एनएसी भवन न्ह्यःने रेलया डिब्बा दुगु खः । २० मिटर ताःहाकःगु व डिब्बाय् तापाकं वःपिं, वा वलकि लँय् जुयाच्वंपिं अन च्वनीगु खः । आः डिब्बा नं मदयेधुंकल । धरहरा क्वसं स्वधाः दुगु लुँहिति दु । अन वसः हिउ वइपिं, म्वःल्हुत पाः च्वनेमाः । लःया मुहान दुगु थासय् न्हूगु व ततःखागु छेँ दनाहःगुलिं लः मवल । थौंकन्हय् न्हूसतकया विशाल बजाः दुगु थासय् न्हापा जनसेवा सिनेमा हल दुगु खः । जिं च्यादँ दुबलय् किशोर कुमारया ‘चन्दन’ प्याखं चले जुयाच्वंगु खः ।  त्रिभुवन जुजुया जन्मन्हिबलय् अन सिनेमा स्वयेत टिकटया बछि मू जक काइगु चलन दुगु खः । बछि ध्यबां फिल्म स्वये दतं नं ध्यबा निगः मगाः फिल्म मस्वसे थःके दुगु ध्यबां ममः नयाः लिहां वया । अबलय् ममः छगू प्लेटया झिगः ध्यबा । लप्तेय् तयाबीगु ।  आः थें विजुली मत त्वाःत्वालय् मदु । द्यः खिउँल कि लँय् मनू जू हे दइमखु । पिहां वने हे माःगु जुल धाःसां नं मचिकं थलय् मत च्याकाः वा मिप्वाः च्याकाः पिहां वइगु । सुयां छेँय् मनू मंत धाःसा सुथसिया प्रहरय् जक सिथं यंकेगु चलन । नेवाःतय् थीथी गुथि दु । अज्याःगु गुथिइ लय्पतिकं भ्वय् जुयाच्वनीगुलिं बहनि छेँखाछेँखां लाल्टिन, मेन्टुल च्याकातःगु खनेदइ । ब्याहा जूसां लँ स्वःवनेगु नं बहनि च्याताः–गुताः ई लिपा जुयाच्वनी । अबलय् ला मत ज्वनीपिं हे ग्वाःग्वाः दयाच्वनी । अज्याःगु मत बालं कायेमाः । न्हापा छेँखापतिकं हिति मदु, त्वनेगु लः कायेत ५०–६० मिटर पाक्क छ्वास पतिकं हिति दयाच्वनी । सिजः, ली, सिलाय्बरया घः मदुपिंसं जस्ताया नयागु बाल्टिनय् लः ल्ह्यइ । म्वःल्हुइमाल, वसः ही माल धाःसा बागमति, विष्णुमति, ल्वहंहितिइ पाः च्वं वनेमाः । जि १० दँ ति दुबलय् माघ महिनाय् ससुद्यःयाथाय् माघ हाला ध्वाँय् ज्वनाः वनेगु चलन । व नं सुथसिया प्रहरय् । खसुं लँ खिउँसे च्वनाः छुं खने मदइगु । छेँय् नं ख्वाः मसिउसे वनागु । विष्णुमती तसकं बाः वयाच्वंगु, लः नं तसकं ख्वाउँसे च्वापु थें धिचिनाच्वंगु । प्यथु न्याथु दायेधुंकाःलि च्वापु तज्यायेवं ख्वाः सिला । २००७ सालया क्रान्तिं देशय् प्रजातन्त्र वल । लँय् म्वःम्वः मनूत जूगु खनेदत । मिलिटरीत नं तैनाथ हे यानातःगु दु । लिपा स्वतन्त्र जुयाः वयेवने यायेदत । २०१५ सालं देशय् न्हापांगु चुनाव जुल । अबलय् नेपाली काग्रेसपाखें चुनाव ल्वानाः त्याःम्ह सर्वोच्च नेता गणेशमान सिंह मन्त्री नं जुल । आखः ब्वनेगु खँय् २००४ सालय् स्थापना जूगु बुरांख्यलय् च्वंगु भक्त विद्याश्रम स्कुलय् जि निगू तगिमय् भर्ना जुयागु खः । जि अबु शंकरराम श्रेष्ठ स्कुलया शिक्षक जूगुलिं जिं लय्लय् ध्यबा पुलेम्वाः । २०१३ सालय् जिनापं झिम्ह पासापिंत नेपाल आदर्श स्कुलय् सारे यानाबिल । न्हापा ब्वनागु स्कुलय् च्यागू तगिं तक जक दुगुलिं अबलय् अनया हेडमास्तर चन्द्रानन्द नेवाः खः । २०१५ सालय् जिं प्रवेशिका परीक्षा बियागु इलय् सरकारी गणनाकथं मुक्कं २००–३०० जक विद्यार्थी । आः पुलांगु खँ लुमंकेबलय् दक्वं म्हगस थें च्वना वयेधुंकल ।"
https://nepalbhasatimes.com/8967,बिचाः,११३८ तछलागा चौथी,नीति तथा कार्यक्रम पास जुइधुंकाः,"संघीय संसदं सरकारया नीति तथा कार्यक्रम पास याःगु दु । नीति तथा कार्यक्रम पास जुइधुंकाः आः आर्थिक वर्ष २०७५÷७६ या बजेट सञ्चालन यायेगु अधिकार सरकारयात प्राप्त जूगु दु । छगू ल्याखं नीति तथा कार्यक्रम पास मजूतलेया लागिं पेश्की बजेट कथं ज्याखँ याये हे माःगु जुल धाःसा पेश्की बजेट फछ्र्यौट याइगु खः । तर आः धाःसा सरकारयात अथे यानाः सनाच्वनेगु आवश्यकता मदयेधुंकूगु दु ।                                                         थ्व ल्याखं विकास निर्माणया ज्या न्ह्याकेत सरकार पूर्ण रुपं सक्षम जूगु दु । तर स्थानीय निकाययात अधिकार सम्पन्न यायेगु, बछि धइथें अधिकार व आयोजना स्थानीय निकाय मार्फत हे सञ्चालन यायेगुनिसें कयाः थीथी कथंया स्थानीय निकाययात थ्व स्वयां अधिकार सम्पन्न यायेगु धाःसांतबि नं आः नं उकथंया बन्दोबस्त धाःसा याये फयाच्वंगु मदु । थाय्, ज्याकुथि व थःगु भवन हे मदुगु स्थानीय निकायतय्सं छक्वलं नीगू नीनिगू सरकारं छ्यला वयाच्वंगु अधिकार आवंलि स्थानीय निकाय मार्फत सञ्चालन यायेगु धयां जक याये फइ मखु । थज्याःगु परिवेशय् स्थानीय निकाययात थायया तकं अभाव सिर्जना जुइगु खनेदु । म्हिगः नगरपालिका व गाविसया छगू क्वथा कयाः स्वास्थ्य केन्द्र चले यानाच्वंपिसं आः नगरपालिका दुने हे थःपिंत अफिस माल धकाः माग याइगु इलय् पूरा याना बीगु अवस्था दइ कि मदइ ? थ्व नं छगू महत्वं जाःगु न्ह्यसः कथं खने दयाच्वंगु दु । न्हापा थें आः नं स्थानीय निकायय् थीथी मन्त्रालय व विभागया कर्मचारी छ्वयेगु धाःसां कारवाही हे यातले वनेगु मनोस्थितिइ कर्मचारीत मदुनि । अथे अलोकप्रिय ज्या यानाः नेपाःया लखौं ल्याय्म्ह शक्तियात विदेश पलायन याकेत स्वयेगु छु चाला खः थ्व ? थज्याःगु कमी कमजोरीया बाबजुद् नं आः सुरकारं याकनं हे स्वदेशय् रोजगारमुलक ज्यात विकास यायेगु नीति काःगुलिं नं थ्व बजेटयात आः प्रतिपक्षीं अधिनायकवाद धाःसां तबि नं नेपाल सरकारया ज्या धाःसा तीब्र गतिं न्ह्याइगु अनुमान यायेगु थाय् यक्व खने दयाच्वंगु दु । आः शिक्षा, स्वास्थ्य व रोजगारमुलक ज्याखँय् फुक्कं स्थानीय निकायतय्सं हे ध्यान तयाः पूवंकेमाःगु खनेदु । अथे जुल धाःसा मनूत पिने वनाः थःगु हिचःति हायेकेगु स्वयां थन हे छुं यानाच्वनी । उकिं नं नेपाली समाजयात न्ह्यज्याकेत छुं कथंया ग्वाहालि जुइगु खनेदु । कतार, अष्ट्रेलिया, अरब थेंज्याःगु तांन्वःगु देसय् वनाः अथेहे ५० डिग्री तापक्रमय् ज्या यायेत बाध्य नेपाली ल्याय्म्हतय्त स्वदेशय् हे थीथी कथंया रोजगारया ग्यारेन्टी बीगु ज्या सरकारं यायेमाःगु खः । तर अथे न्हूगु व्यवस्था कायम यायेत अःपू धाःसा मजू । ल्याय्म्ह शक्तिया लागिं पिने जूसां ज्या यायेगु खः, थन जूसां ज्या यायेगु खः । पिने ज्या यायेबलय् थःगु चःति हायेकागु उपलब्धी विदेसय् लानाच्वनी । थन जूसा थःगु हे चा बांलाइ । थ्व भावनायात ध्यानय् तयाः हे स्थानीय निकायतय्त थीथी सीप स्यनेगु कथं शिक्षायात रोजगारमुलक दयेकेगु, स्थानीय घरेलु उद्योगत फुक्कं स्थानीय निकायपाखें हे सञ्चालन याकेगुनिसें सरकारया थीथी नीनिगू विषयत फुक्कं स्थानीय निकाययात लःल्हायेगु धाःगु खः । तर अथे मखुसें फुुक्कं कार्यालय हे तयेगु इलय् गन कर्मचारीया लागिं थाय्या बन्दोबस्त स्थानीय निकायं याये फइ ? थ्व सम्भावना हे मदुगु खँ जुयाच्वंगु दु । सरकारं जेठ १५ गते हे बजेट हयेगु, प्रदेश सरकारतय्सं असार १ गते बजेट हयेगु व असार १५ गतेया दुने फुक्कं स्थानीय सरकारतय्सं बजेट हयेगु कथं नीति तय जुया वःगु कारणं थुगुसी इलय् हे फुक्कं कथंया ज्या न्ह्यानाच्वंगु दु । नाप नापं संघीय सरकारं बजेट हे पारित यानाः लागू तकं यायेधुंकूगु अवस्थाय् आः विकास निर्माणया ज्यात तीब्र गतिं न्ह्यज्याइगु आशा याये छिं । तर म्हिगः गथे असारं ज्या सुरु यानाः बजेट फुकेगु हे जक ज्या याइगु खः, आः नं अज्याःगु हे जक प्रबृत्ति अप्वल वा बेरुजु खने दइगु चलन अप्वल धाःसा थन विकास निर्माणया ज्यां गति मकाइगु जक मखु कि भ्रष्टाचार व अनियमितता नं उलि हे ल्यहेँ ल्यहेँ बुयाच्वनीगु खनेदु । आर्थिक वर्षया बजेट पारित यायेत थुगुसी सरकारयात तसकं अःपुगु खः । विपक्षीं तकं न्हापांखुसी समर्थन यानाः बजेट पारित याना बिउगु खः । आः सरकारया नीति तथा कार्यक्रम तकं पारित जुइधुंकूगु अवस्थाय् थीथी कथंया नीति तथा कार्यक्रमय् दुथ्याःगु विषयय् बजेट विनियोजन यायेत नं सरकार खुल्ला जूगु दु । थज्याःगु मौकाय् थःपिंत माःगु विषयय् सरकारं निर्धक्क जुयाः बजेट छ्वये फइगु जूगु दु । थ्व स्वयां याउँगु खँ मेगु छु जुइ ? बजेट व नीति तथा कार्यक्रम पास जुइधुंकूगु अवस्थाय् आः सरकारं थीथी योजनात सञ्चालन यायेत ढिला याये मजिउ । लिफिलिफि च्वनाः आकिवं मेगु बजेट वइ थें च्वन कि जक बजेट विनियोजन यानाः ध्यबा निकासा यानाः ज्या सुरु यायेगु खत धाःसा न्हापा थें हे थ्व बजेट फुक्कं फिसलय् क्वफ्वाये हःगु लः थें अथें हे सुना वनी । न्हापा न्हापा नं अथे जुइगु जुयाः हे बजेट इलय् वयेमाःगु व बजेट इलय् खर्च याये फयेकेत ज्या याकनं सञ्चालन यायेमाःगु माग जुयाच्वंगु खः । छगू इलय् नेपाल संवत् कथं न्हूदँया इलय् बजेट प्रस्तुत यानाः ज्या न्ह्याकेमाः धइगु खँ नं मन्त्रिपरिषदय् वःगु खः । यदि धाथें अथे हे यानाः बजेट पेश यायेगु ई परिवर्तन याये फत धाःसा असार श्रावण थेंज्याःगु वा वइगु मौसमय् जक ज्या न्ह्याकेगु प्रवृत्ति अन्त्य जुयाः मोहनि स्वन्ति थेंज्याःगु बांलाःगु मौसमय् विकासया ज्या न्ह्याके फइगु खः । बजेट वःसा ज्या यायेगु, बजेट मवःसा ज्या मयायेगु थेंज्याःगु सरकारी प्रबृत्ति आः स्थानीय निकायय् नं सुरु जूगु दु । अधिकार सम्पन्न धाःसां अथे आर्थिक अधिकार स्वयेगुली हे जक स्थानीय निकाय अधिकार सम्पन्न थें खने दयाच्वंगु दु । थज्याःगु अवस्थाय् थीथी कथं स्थानीय निकायतय्त चूलाः वःगु अधिकार प्रयोग यानाः आः शिक्षा, स्वास्थ्य व रोजगारमुलक ज्याखँय् फुक्कं स्थानीय निकायतय्सं हे ध्यान तयाः पूवंकेमाःगु खनेदु । अथे जुल धाःसा मनूत पिने वनाः थःगु हिचःति हायेकेगु स्वयां थन हे छुं यानाच्वनी । उकिं नं नेपाली समाजयात न्ह्यज्याकेत छुं कथंया ग्वाहालि जुइगु खनेदु । म्हिगः राणातय् पालाय् थःपिनि दरवार दयेकेत पिनेया मनूत हयाः ज्या याकू थें झी थौं थःगु देय् दयेकेगु स्वयां मेपिनिगु देय् दयेकेत जक पिनेपिने वनाच्वनागु दु । अज्याःगु कथं आपालं आपाः विदेसय् वनाः ज्या यायेत वनेगु प्रबृत्ति स्वयां थन थःगु हे देसय् छुं यायेमाः धइगु भावना ब्वलंकाः थःगु हे देसय् हि चःति हायेकेगु भावनायात अझ विकास यायेमाःगु खनेदु ।"
https://nepalbhasatimes.com/9128,बिचाः,११३८ तछलागा सप्तमी,नेपाःमि शाक्यतय् गौतम बुद्धलिसेया स्वापू,"पृष्ठभूमि: शाक्यमुनि बुद्धया जीवनकालय् हे कपिलवस्तु त्वःताः शाक्यत नेपाः गालय् वयेधुंकूगु खँ मूल सर्वास्तिवाद विनय सूत्रं स्पष्ट जुइधुंकूगु दु । उपिं शाक्यतय्गु पुचलय् शाक्यमुनि बुद्धया थः हे परिवारया जःपिं नं दुथ्याःगु खँ दु । बुद्ध थः हे वये मलानाः किजा परे जूम्ह आनन्दयात छ्वयाहःगु खः । उबलेनिसें अविछिन्न कथं शाक्यवंशया सन्तानत थौं तकं खने दयाच्वंगु खः ।                                                         तथ्यांकविद् प्रा.डा. मृगेन्द्रलाल सिंया कथं सन् २००१ य् नेपालय् शाक्यतय्गु जनसंख्या १,७२,१९६ दु । थ्व जनसंख्या नेवाःतय्गु कुल जनसंख्याया १४ प्रतिशत खः । कोसल जुजु विदुढ्वं कपिलवस्तु राज्यय् हमला यानाः शाक्यवंशया संहार याःगु इलय् शाक्यत उखेंथुखें विस्थापित जूगु खः । उपिं गन गन थ्यन अन अन हे राज्य निर्माण याःगु खनेदु । श्रीलंकाया महावंश व दीपवंश, ह्वेनसानया यात्रा वर्णनया अध्ययन यायेबलय् शाक्यत दक्षिणय् श्रीलंका, उत्तरय् काश्मीर, पूर्वय् वर्मा व पश्चिमय् अफगानिस्तान तक फैले जुयाः ततःधंगु राज्यत निर्माण यानाः शासन याःगु खनेदु । तर थःत शाक्य धकाः बुद्ध धर्म हनाच्वंपिं धाःसा नेपाः गालय् हे जक खने दनि । थौं उपिं शाक्यत नेवाः दुने बर्मू क्षेत्रि धइगु वर्गीकरण मदुगुलिं उमिगु पहिचान शाक्यवंशी व बुद्ध धर्मावलम्वी कथं जक ल्यनाच्वंगु दनि । क्षेत्रिया पहिचान मदय् धुंकूसां शाक्यतय् बरे छुइबलय् यायेगु अनेक विधि विधानं धाःसा क्षेत्रीया चरित्र उजागर जुयाच्वंगु दु । बरे छुइधुंकाः हनुमानध्वाखाय् जुजुया दरवारय् भिक्षा काःवनीबलय् छत्रं कुइकाः वनेगु राजकीय क्षेत्री वंश जूगुया विम्ब खः । राजकीय क्षेत्रीतय्सं जक छत्रं कुइ दुगु प्रमाण खः । बरे छुइगु विधि पुरे जुइ धुंकाः क्वाःपाः द्यःयाथाय् दुहां वनेत न्हय्पाः ग्वाः लप्ते लाया न्हय्पलाः छिनावनेगु नं शाक्यमुनि बुद्ध लुम्बिनी जन्म जुइवं न्हय्पलाः छीगुया प्रतीक जुइमाः । अथवा क्षेत्री धर्म त्वःताः गृह त्याग यानाः भिक्षु संघय् प्रवेश जूगुया प्रतीक जुइमाः । धम्मदायाद: बोधगयाय् बुद्धत्व प्राप्त यायेधुंकाः शाक्यमुनि बुद्धं सारनाथय् वयाः कपिलवस्तुया न्याम्ह ब्राम्हण–तय्त न्हापांयापिं भिक्षु याःगु खः । अनं लिपा बनारसया छम्ह तःमिम्ह महाजनया काय यश कुमारयात भिक्षु यात । अनं लिपा यश कुमारया ५१ म्ह पासापिं नं भिक्षु जुल । थुकथं ६० म्ह भिक्षुपिं खाये धुंकाः उमित प्यंगू दिशाय् वनाः गां व नगरय् धर्म प्रचार यायेगु उजं बिल । थौंकन्हय् सगं कायेबलय् ब्वनेगु वाक्य बहुजन हिताय बहुजन सुखाय लोकानुकम्पाय आदि मध्य अन्त कल्याण जुइगु परिशुद्ध धर्म प्रचार या हुँ धकाः शाक्यमुनिं बुद्धं आज्ञा जूगु बचन खः । शाक्यमुनि बुद्ध सारनाथ त्वःताः उरुवेलपाखे वयाच्वंबलय् लँय् नापलाःपिं ३० म्ह राजकुमारपिंत नं भिक्षु यात । अले उरुबेल थ्यंकाः गया मथय् च्वंपिं उरुबेल काश्यप, नदी काश्यप व गया काश्यप नांया आचार्यतय् १००० म्ह शिष्य ब्राम्हणतय्त नं भिक्षु यात । थुपिं १००० म्ह भिक्षुपिं ब्वनाः बुद्ध मगधया राजधानी राजगृह वनाः जुजु बिम्बिसार नापलात । भगवान बुद्धया धर्म देशना न्यनाः मन लय्ताःम्ह जुजुं भिक्षुपिं च्वनेत धकाः वेणुवन दान बिल । थ्व बुद्ध शासनया न्हापांगु बिहार खः । शाक्यवंशया गौरब व प्रतिस्था धइगु हे बहाबही व अनया संघ परम्परा खः । बहाबही संघ बांलाक संचालन, संरक्षण व संवद्र्धन मजुुल धायेव अनया शाक्यतय्गु अस्तित्व नं न्हनावनीगु खः । पृथ्वीनारायण शाहं नेपाः एकिकरण यानाः वया सन्तानतय्सं शासन चले यासांनिसें बहाबहीया अधोगति सुरु जुल । अनं लिपा ब्राम्हण कुलया मौदगल्यायन व शारीपुत्र नामं निम्ह ऋद्धिवान व प्रज्ञावान भिक्षुपिंत नं उपसम्पदा बिल । थुपिं निम्ह भिक्षुपिं भिक्षुसंघया अग्रश्रावक जुल । अनं लिपा महाकाश्यप नामं मेम्ह छम्ह ब्राम्हण नं भिक्षु जुल । महाकाश्यपलिसे भगवान बुद्धं थःगु चीवर हिलाबुला याःगु खः । भगवान परिनिर्वाण जुइधुंकाः प्रथम संगायनाया अध्यक्षता भिक्षु महाकाश्यपं याःगु खः । थुपिं खँत वालेबलय् सुरुसुरुइ भिक्षु संघय् ब्राम्हण कुलया भिक्षुपिं हे आपाः दुगु खनेदु । व ब्राम्हण कुलं भिक्षु जूपिं हे प्रभावशाली जूगु नं खनेदु । भिक्षु संघय् भिक्षु प्रवेश जूपिं अनेक कुलया भिक्षुपिं दक्वं भगवान बुद्धया धर्म देशना न्यनाः प्रभावित जूपिं खः । तर शाक्य कुलया पुत्रपिंत धाःसा जबरजस्ति कथं भिक्षु याःगु खने दुसा गुलिसितं युवा भिक्षुपिं माल धकाः कपिलवस्तुया शाक्य युवापिंत आह्वान याःगु खनेदु । बुद्धत्व प्राप्तिया दच्छि लिपा शाक्यमुनि बुद्ध कपिलवस्तु वयाः थः अबु शुद्धोदन व कलाः यशोधरा नापलाःवःगु खः । उबले इहिपाः जुइत्यंम्ह थः किजा नन्द व न्हय्दँ दुम्ह काय राहुलयात बुद्धं छगू कथं उमिसं इच्छा मयाःसां भिक्षु याना बिउगु खः । अले शाक्य युवापिं नं भिक्षु जुयाः संघया शासनय् हःपाः बिउ वयेमाल धकाः आह्वान याःगु खः । थ्वहे आह्वान कथं नन्द व राहुल प्रवज्याया छुं न्हि लिपा हे भद्दिय, अनुरुद्ध, भगु, किम्बिल, देवदत्त व आनन्दपिं नं भिक्षु जूगु खः । बुद्धत्व प्राप्तिया न्यादँ लिपा शुद्धोदन जुजुया देहान्त जुल । उबले बुद्ध निकःगु खुसी कपिलवस्तु वःगु खः । जुजु शुद्धोदनया सीम्ह अन्त्येष्टि लिपा महाप्रजापति गौतमिं बुद्ध शासनय् भिक्षुणी प्रवज्याया प्रार्थना याःगु खः । शुरुइ ला बुद्ध माने मजू, तर लिपा आनन्दं बुद्धयात माने याकाः महाप्रजापति गौतमी न्हापांम्ह भिक्षुणी जूगु खःसा राहुलमाता यशोधरा नं भिक्षुणी जूगु खः । थुकथं बुद्ध धर्मयात चीरस्थायी यायेगु ज्याय् भगवान बुद्धं शाक्य कुलपुत्र व कुलपुत्रीपिंत विशेष कथं भिक्षु भिक्षुणी दयेकूगु खः । अझ गनं उल्लेख जूगु छगू प्रशंग कथं बुद्धं कपिलवस्तुया ५०० शाक्य युवापिंत यंकाः भिक्षु दयेकल व उमित नापलायेत वःपिं उमि कलाःपिंत नाप लाके मबिसे लितछ्वया बिल । थुकिं छु सीदु धाःसा बुद्ध धर्मयात संरक्षण व प्रवद्र्धन यायेगु ज्याय् शाक्यतय्गु विशेष जिम्मेदारी दु । उकिं सकल नेपाःमि शाक्यतय्सं प्रतिकुल परिस्थितिइ नं प्यन्हु जकसां बरे छुनाः धर्मयात ल्यंका तःगु खः । उकिं शाक्यत धइपिं धर्मदायाद खः । संघया निरन्तरता व गतिशीलता: शाक्यमुनि बुद्धया जीवनकालय् हे कपिलवस्तु व कोलिय शाक्यत नेपाः गालय् वयेधुंकल । उपिं थन वयाः कृषि, हस्तकला व व्यापारया विकास यानाः उबलेया फै जइगु किरात सभ्यताय् नगर सभ्यता स्थापित याःगु खः । उबले हे नेपाः गालय् नं बुद्ध धर्म प्रचार जुयाः भिक्षु भिक्षुणीपिं दयेधुंकल जुइ । आपालं भिक्षु भिक्षुणीपिं शाक्य कुलयापिं हे जुइफु । उबले छु गज्याःगु बिहार स्थापना जुल जुइ, उकिया अवशेष वा निरन्तरता आः तक नं दनि ला मंत धइगु बारे गनं छुं प्रमाण लुइके मफुनि । लिपा सम्राट अशोकया म्ह्याय् चारुमति वयाः चाःबही नीस्वंगु व धन्दो चैत्य स्थापना याःगु खँ न्यने दत । उबले हे यलय् प्यंगः अशोक स्तुप नं निर्माण जूगु सीदत । अवश्य नं थुपिं स्मारकत व बहाःबहीत निर्माण व स्थापनाय् शाक्यत सक्रिय जुयाः संस्थापकया भूमिका म्हितूगु दइ । चाःबहीया संघ आःतकं शाक्यवंशं हे न्ह्याकाच्वंगु दनि । नेपाः गाःया बौद्धतय्गु स्वयम्भू प्रादुर्भाव जूगु खँ कनाच्वंगु दु । लिपा व स्वयम्भू महाचैत्यया ब्यवस्थापन शाक्यतय्सं हे यात जुइ धइगु खँ आः नं स्वयम्भू बिचाः यानाच्वंपिं गुथियारत शाक्यवंशत हे जूगु हुनिं सिद्ध याः । किरातकालया अन्त जुयाः लिच्छविकाल न्ह्याःबलय् नं खास्ति व मेमेगु आपालं राजकोष प्राप्त विहारत निर्माण जुल । उबले नं शाक्यवंशया भिक्षु भिक्षुणीपिं निरन्तर सक्रिय जुयाच्वन हे जुइ । लिच्छविकालया अन्त जुयाः मल्लकाल शुरु जुइवं नेपाःया शासनय् हिन्दु वर्णाश्रम व शाक्त सम्प्रदाय हावी जुुल । जयस्थिति मल्लं दक्वं नेपाःमितय्त जातभातय् इना बिल । विहारय् भिक्षु भिक्षुणी जुयाः ब्रम्हचर्या धर्म पालना यायेगुली बन्देज जुल । उपिं दक्व गृहस्थ जुयाः छगू नं छगू लजगाः ज्वनेमाल । उबले थःगु धर्म बचे यायेत जीवनय् प्यन्हु जकसां भिक्षु जुइगु चलन शुरु जुल । थ्व प्रचलन शाक्य व बज्राचार्य निगू कुलय् जक सीमित जुल । मल्लकालय् हे शाक्य व बज्राचार्यतय्गु जनसंख्या ८६१० दु । शाक्यतय्गु संख्याया न्ह्यःने बज्राचार्यत ५ प्रतिशत जक दु । थ्व ल्याखं नेपाः गाःया बहाबही व संघत ९५ प्रतिशत शाक्यतय्गु खः । जयस्थिति मल्लया शासन न्ह्यः तक बज्राचार्य धइगु छगू पदवी खः, बंशानुगत पहिचान मखु । तर जयस्थिति मल्लं जात इने धुंकाः बज्राचार्यया काय्पिं जक बज्राचार्य जुल, मेपिंसं व पद प्राप्त याये मंत । थौं जयस्थिति मल्लया शासन मदयेधुंकल, तर नं बज्राचार्यतय्सं थःत शाक्यवंश खः धाये मफुनि । शास्त्र व सीप मदुसां जन्मं हे बज्राचार्य धायेकाच्वन तिनि । विहारया संचालन, संरक्षण व संवद्र्धन: नेपाःगाःया बहाबहीत थौं तकं संचालन, संरक्षण व संवद्र्धन जुयाच्वंगु दनि । तर गुलिखे बहा बहीत जीर्ण जुयाच्वंगु दु । गुलिखे तनावने धुंकूगु दु । गुलिखे वाय्त्वः फाय्त्यः जुयाच्वंगु दु । गुलि गुलि बहाबहिली शाक्य, बज्राचार्यतय्गु संघ हे लोप जुइ धुंकूगु दु व अनया जग्गा जमीन व छेँ मेमेगु प्रयोजन व निजी सम्पती हिलेधुंकूगु दु । गुलिखे बहाबहिली दैनिक नित्य पूजा विधि कथं जुयाच्वंगु दुसा मेमेगु बहा बहिली नित्य पूजा विधि मयायेधुंकल । शाक्यवंशया गौरब व प्रतिस्था धइगु हे बहाबही व अनया संघ परम्परा खः । बहाबही संघ बांलाक संचालन, संरक्षण व संवद्र्धन मजुुल धायेव अनया शाक्यतय्गु अस्तित्व नं न्हनावनीगु खः । पृथ्वीनारायण शाहं नेपाः एकिकरण यानाः वया सन्तानतय्सं शासन चले यासांनिसें बहाबहीया अधोगति सुरु जुल । राणा प्रधानमन्त्रीतय्गु जहाँनिया शासन वयेधुंकाः उमिगु दरबार व महल दयेकेत द्वलंद्वः रोपनी जग्गा अधिकरण जूबलय् अप्वः धइथें जग्गा जमीनत बहाबहीया गुथि व आयस्ता लात । गुलिं बहाबहीत थुना नं छ्वल । दसुया लागि बागदरवार, न्यूरोड गेटया लिक्क च्वंगु सैनिक अस्पताल व भूगोलपार्क दयेकूथाय् न्हापा ततःधंगु बहा दुगु खः । राणाशासन मदयेधुंकाः नं विकासया नामय् सरकारं जग्गा जमीन अधिकरण याःबलय् आपालं धइथें बहाबही हे लाःगु दु । नापं बहाबहीया संघया सदस्य शाक्यपिंसं हे लोभ बढे जुयाः गुथिया जग्गायात रैकर दयेकाः निजी सम्पति दयेका छ्वःगु दु । अथे बहाबहीया द्यः व मेमेगु मूर्ति व लुँ वह, जवाहरातया तिसा नं सुचुकाः न्हंका छ्वल । दिन पर दिन बहाबही नस्त ध्वस्त जुजुं वनाच्वंगु दु । संघ सुचारु ढंगं संचालन मजुसे ल्वापुख्यापुइ दुनाः निष्क्रिय व ध्वंसात्मक जुयाच्वंगु दु । शाक्यतय्गु थज्याःगु ब्यवहार खनीबलय् कपिलबस्तु व कोलिय क्षेत्री जुजु खलःया सन्तान धकाः परिचय बीत शाक्यत मछालेमाःगु स्थिति दु । (कथहं)  "
https://nepalbhasatimes.com/9024,बिचाः,११३८ तछलागा पञ्चमी,अदालतया पूर्णपाठ लिपा छु यायेगु ?,"सर्वोच्च अदालतं स्वनिगःया सतक विस्तार सम्बन्धी मुद्दा मध्ये येँया कलंकी–थक्वाः व सक्व लागाया सतक विस्तार सवालय् वंगु असोज २ गते याःगु फैसलाया पूर्णपाठ थ्यंमथ्यं गुला लिपा पित बिउगु दु । सर्वोच्चया उगु फैसलाया पूर्णपाठ मवःनिगु अवस्थाय् स्वनिगःया थाय्थासय् सतक विस्तारया निंतिं डोजर चले यानाच्वंगु खः ।                                                         उकिं यानाः छगू कथं डोजर आतंक तकं जूगु दु । अले डोजर आतंक बन्द यायेमाःगु, सर्वोच्च अदालतया फैसलाया पूर्णपाठ तत्काल बीमाःगु माग यासें थ्यंमथ्यं गुला तक स्वनिगःया आदिवासी नेवाःत नापं गैर न्यायिक सतक विस्तारपाखें पीडित मनूत लगातार आन्दोलनय् कुहां वःगु खः । सर्वोच्चया फैसलाया पूर्णपाठ मवःगु अवस्थाय् न्ह्याथाय् न्ह्याक्व डोजर चले याःसां जिउ धकाः उपत्यका विकास प्राधिकरणं तायेकूगु खनेदु । उकिं थ्वहे दथुइ थाय्थासय् डोजर आतंक जुल । उलि जक मखु यदि नेवाःत स्वनिगःया आदिवासी मखु धायेफत धाःसा कन्हय् वनाः स्वनिगलय् न्ह्यःनेलाःथे थःपिनिगु चाहना कथं विकासया नामय् सतक तब्या याये फइ धइगु तायेकाः स्वनिगलय् सुं नं आदिवासी मदु तकं धायेत लिफः मस्वःगु अवस्था खः । अले बानेश्वरय् ला सतक विस्तार विरुद्धया आन्दोलनय् आः तकया हे दकलय् तःधंगु दमन जूगु अवस्था खः । सर्वोच्चया फुल बेञ्चं याःगु फैसलाया पूर्णपाठ माग यानाः गुला तक सतकय् कुहां वयेमाःगु अवस्था गुकथं खनेदत थुकिं हे नेपाःया कानुन नापं शासकत गुज्वःगु अवस्थाय् दु धकाः स्पष्ट याना बिउगु दु । २०७४ असोज २ गते सर्वोच्च अदालतं मुआब्जा व क्षतिपूर्ति बियाः जक सतक विस्तार या धकाः फैसला याःगु खःसा छुकिया आधारय् मुआब्जा व क्षतिपूर्ति बीगु धकाः स्पष्ट रुपं मवःगु अर्थात पूर्णपाठ मवःगु अवस्थाय् सतकय् छेँ लाःपिं मनूत ग्याका च्वनेमाःगु नापं मदिक्क आन्दोलनय् कुहां वयेमाःगु खः । गैर न्यायिक उपत्यकाव्यापी सडक विस्तार पीडितया पक्षय् याःगु फैसलाया पूर्णपाठ गुला लिपा असार १२ गते मंगलवाः जक बिल । सर्वोच्चया थुगु पूर्णपाठय् यक्वसिनं चिउताः तइगु स्वाभाविक हे खः । सर्वोच्च अदालतं बिउगु पूर्णपाठय् स्वनिगःवासी ब्यक्तिया जग्गा व छेँया हकय् जक मखु स्वनिगःया सम्पदांनिसें थनया वातावरणया बारे तकं स्पष्ट रुपं न्ववाना तःगु दु । न्हापा न्हापा नं सर्वोच्चया एकल इजलासं पीडित पक्षयात क्षतिपूर्ति व मुआब्जा बियाः जक सतक विस्तार या मधाःगु मखु । अबले विशेष यानाः ब्यक्तिया हकय् जक जुयाच्वंगु खःसा आः वयाः सामुहिक रुपं हे तःगु मुद्दा जूगुलिं सामुहिक खँ नापनापं वातावरण व सम्पदा बारे नं न्ववाःगु दु । सर्वोच्च अदालतं बिउगु पूर्णपाठय् सार्वजनिक सतक ऐन २०३१ या दफा ४ पाखें सतक सीमाया निंतिं जग्गा प्राप्त यायेमाःगु व्यवस्था दुगुलिं कानुन बमोजिम जग्गा प्राप्त यानाः जक सतक सीमा तोके या धकाः आदेश बिउगु दु । आवासया हकपाखें बञ्चित जुइगु खँय् तसकं संवेदनशिल कथं नालाः विकल्प मदुगु अवस्थाय् बाहेक आवासया सुरक्षायात प्रतिकुल लिच्वः लाइगु कथं ज्या मयायेत व मयाकेत तकं निर्देशनात्मक आदेश बिउगु दु । आवास क्षेत्रपाखें सतक निर्माण यायेमाःगु अवस्थाय् मस्तय्गु शिक्षाया हकयात तकं आत्मासात यानाः माःगु विकल्पया व्यवस्था यानाः यक्व ई बियाः प्रतिकुल लिच्वः मलाइगु व्यवस्था यायेमाः धाःगु दु । अथे हे सहज, सरल, प्रभावकारी व निर्विवाद रुपय् जग्गा प्राप्ति यायेगु माध्यम वार्ता जुयाः विज्ञ पुचःपाखें सरोकारवालालिसे वार्ता यानाः जग्गा कायेगु ज्यायात उच्च प्राथमिकता बीमाःगु, जग्गा प्राप्त याइगु अवस्थाय् फुक्क जग्गा आयोजनाय् लानाः वा यक्व जग्गा लानाः छकूचा हे जग्गा ल्यं मदयाः भूमिहिन जुयाः विस्थापित जुइगु व उग थासय् निर्माणपाखें अप्वः लाभ व लाभ प्राप्त याइगु वर्गयात विभाजन यानाः विस्थापित जुइपिनिगु पुनर्वास व पुनस्र्थापनाया हकयात तकं सम्वोधन जुइ कथं समन्यायिक आधारय् जग्गा प्राप्ति ऐन २०३४ या दफा १३, १६ व जग्गा प्राप्ति नियमावली २०२६ या व्यवस्था कथं मुआब्जा व क्षतिपूर्ति निर्धारण यायेमाः धयातःगु दु । अथे हे सर्वोच्च अदालतं सार्वजनिक याःगु पूर्णपाठं वातावरण व पुरातात्विक महत्व दुगु थाय्त संरक्षणयात केन्द्रविन्दुइ तयाः विकासया योजना संचालन व निर्माण यायेमाः धकाः आदेश बिउगु दु । सर्वोच्च अदालतं वास्तवय् आःया अवस्थाय् सार्वजनिक याःगु फैसलाया पूर्णपाठ कथं धायेगु खःसा आन्दोलनरत गैरन्यायिक सतक विस्तार पीडित, मुद्दा दायर याःपिं पीडिततय्सं माग याःगु सिबें नं अप्वः जनताया पक्षय् फैसला यानाः पूर्णपाठय् च्वया बिउगु दु । वास्तवय् मुद्दा दायर याःपिंसं थःपिनिगु सहमति, थःपिंत क्षतिपूर्ति, मुआब्जा दयेमाःगु माग यानातःगु खःसा आः ला सम्पदा दुगु लागा, पूर्ण रुपं विस्थापित जुइपिनिगु अवस्था जक मखु वातावरणयात तकं ध्यानय् तयाः जक ज्या यायेमाः धकाः निर्देशन बिउगु धइगु माग याःगुसिबें नं छगू कथं अप्वः वःगु खः । सर्वोच्च अदालतया पूर्णपाठय् गुकथं खँ दुथ्यात थ्व धइगु छगू कथं आदिवासीतय्गु अधिकारया भावनायात नं दुथ्याकाः, अन्तर्राष्ट्रिय ख्यलं मिखा तःगुयात नं ध्यानय् तयाः अले जनताया वास्तविक समस्यायात थुइकाः हे वःगु धकाः धाये फइगु अवस्था दु । सर्वोच्चया पूर्णपाठयात आन्दोलनरत पक्ष नापं थुगु विषययात कयाः अभियान न्ह्याकाच्वंपिंसं सकारात्मक रुपं धाःगु अवस्था खःसा नेवाः समाजय् गुलि गुलिसिनं धाःसा छु आः मुआब्जा व क्षतिपूर्ति बियाः सकल नेवाःतय्त स्वनिगलं विस्थापित याःसां जिल ला धकाः तकं न्ह्यसः तयाहःगु दु । वास्तवय् सर्वोच्चया फैसलाया पूर्णपाठयात स्वल धाःसा उकी स्वनिगःया आदिवासी नेवाःतय्गु पहिचानयात ल्यंका तयेगु, वातावराणयात ध्यान तयेगु अले वस्तीयात क्षति मजुइगु कथंया विकल्प मालेत निर्देशन बियातःगु दु । थुगुसी सर्वोच्चया थुगु पूर्णपाठ लिपा आः सतक विस्तारया नितिं क्षतिपूर्ति, मुआब्जाया सवाल जक मखु थनया सम्पदा, वातावरणयात तकं ध्यान तयेमाःगु, विकल्प दयेक दयेकं नेवाः वस्तीयात लिच्वः लाके मदइगु खँ ल्ह्वनेमाःगु अवस्था वःगु दु । अले फास्ट ट्राय्क व बाहिरी चक्रपथया सवालय् तकं सकलें छप्पँ जुयाः नेवाःतय्त विस्थापित मयाइगु कथं अले आदिवासीतय्गु अधिकारयात सुरक्षित यायेगु नितिं माःगु कथंया पलाः ल्ह्वनेमाःगु अवस्था दु । वःगु उपलब्धीयात नं काकां हे संघर्षया माध्यमं आःया अवस्थाय् आदिवासीतय्गु अधिकारयात सुनिश्चित यायेगु कथंया मंकाः लँपु ज्वनाः वनेमाःगु अवस्था वःगु दु । थःपिंत क्षतिपूर्ति, मुआब्जा दयेमाःगु माग यानातःगु खःसा आः ला सम्पदा दुगु लागा, पूर्ण रुपं विस्थापित जुइपिनिगु अवस्था जक मखु वातावरणयात तकं ध्यानय् तयाः जक ज्या यायेमाः धकाः निर्देशन बिउगु धइगु माग याःगुसिबें नं छगू कथं अप्वः वःगु खः ।"
https://nepalbhasatimes.com/9087,बिचाः,११३८ तछलागा षष्ठी,अले कंगाल जुइ …… !,"छम्ह विचलित ल्वगि । अजू चायापुगु ल्वचं पीडित । स्वत्तु स्वःगु नुगः । भुग्लुंभाग्लुं । अशान्त नुगः । पीडा । असह्य जुइ । छन्हु व ल्वगि डाक्टरयाथाय् वनी । क्यनी । डाक्टरं न्यनी ‘भाजु, छितः छु जुल ? धयादिसँ ।’ ल्वगिं धाइ, ‘डाक्टर सा’ब, जितः मखुगु हे ल्वय् जू थें च्वं । जि तसकं चिन्तित । नुगः तयां तये मजिउ । जि …. । डाक्टर । चा–न्हिं । जिगु न्हाय्पनय् रेलया ‘छुक छुक’ सः थ्वयाच्वनीगु ।                                                         मदिक्क । व नं तस्सलं । न्हाय्पं हे नइथें च्वंक गबलें रेल न्हयबि जुयाः जिगु छपा न्हापय्पनं दुहां वनी । जिगु न्ह्यपुइ चाःचाःहिली । जिगु न्ह्यपु सनी । न्ह्यपुइ भुखाय् ब्वइ । रेल मेगु न्हाय्पनं पिहां वं थें जुइगु । तर रेलया छुक छुक सः बिभ्रम जुयाः ल्यना हे च्वनी । न्हाय्पनय् थ्वइ हे च्वनी । रेलया थ्व छुक छुक सलं जिगु नुगः अशान्त जुइ …. नुगः छकः याउँक शान्ति तयाः च्वने मास्ति वइ । तर डाक्टर सा’ब ! जि असमर्थ ….. जितः रेलया छुक छुक सलं दुःख बी । जि बेचैन जुइ …….. ’ डाक्टरं ल्वगिया खँ न्यनी । यन्त्रं ल्वगिया न्हाय्पं स्वइ । परीक्षण याइ । माःगु दक्व फुक्कं परीक्षण याइ । अले डाक्टरं धाइ, ‘भाजु ! परीक्षणं क्यनी छितः शारीरिक रुपं छुं नं जूगु मदु । छिगु न्हाय्पं ठीक जू । थौं छितः छु जुयाच्वन, उकिया लक्षणतसें धाइ, क्यनी व शारीरिक ल्वय् वा समस्या मखु । उत्तरं रेल …… दक्षिणं रेल । प्रधानमन्त्रीया भाषणय् रेल ! अखबारय् रेल ! टि.भी.इ रेल । देय् छगुलिं रेलमय ! रेलया महात्म्य न्यने । धुक्क जुइ । आः रेल वल कि फुक्क समस्या ज्यनी । सुथां लाइ ….. दँदँतक हितिं लः मवःगु ….. आः रेल वलकि हितिं लः नं वइ ….. बजाः भाः अनियन्त्रित धंगं थहां वनी । व छिके खने दुगु मानसिक समस्याया सूचक खः । रेलया छुक छुक ……. सःया बिभ्रमं छितः छाय् लिनाच्वन ….. छाय् दुःख बियाच्वन …… थुकिया कारण छु ? व मनोविश्लेषणया खँ जुइ ….. । उकिं भाजु ! कृपया छिं छक्वः मनोचिकित्सक क्यनादिसँ । वयागु सल्लाह कयादिसँ । इलय् हे छिं मनोचिकित्सकया सल्लाह कया मदिल धाःसा थ्व ल्वय् तच्वया वनेफु …… रेलया छुक छुक या थ्व काल्पनिक तरंगं छिके असामान्य विश्राप्ति हयेफु ।’ डाक्टरया ख्याच्वः न्यनी । ल्वगि गम्भिर जुइ । लुमंकी छाय् थःत थ्व रेलया छुक छुक सलं थिल …… छाय् दुःख बी । छाय् थ्वं चा–न्हिं तनाव थनी । छाय् न्ह्यपुइ रेल ब्वां ब्वां वनाच्वंगु अनुभभव निरन्तर जुइ ……. म्हछम्हं रेलया लिक थें ताइ । रेल म्हछम्हं ब्वां वनाच्वंगु दु । च्वं क्वय् क्वं च्वय् ….. भ्रम भान जुयाबी । जुयाच्वनी । रेल ……. रेल ……. रेल ……. चीनं रेल हइन ……. नेपाः न्यंकं आः रेलया सजांल लाइ । देय् समृद्ध जुइ । स्वर्ग जुइ । भारतं येँय् तक रेल थ्यंकी । आः छु मानि ? समस्या फुक्कं मदयाबी । चट् जुइ । उत्तरं रेल …… दक्षिणं रेल । प्रधानमन्त्रीया भाषणय् रेल ! अखबारय् रेल ! टि.भी.इ रेल । देय् छगुलिं रेलमय ! रेलया महात्म्य न्यने । धुक्क जुइ । आः रेल वल कि फुक्क समस्या ज्यनी । सुथां लाइ ….. दँदँतक हितिं लः मवःगु ….. आः रेल वलकि हितिं लः नं वइ ….. बजाः भाः अनियन्त्रित धंगं थहां वनी । सर्वसाधारण जनताया जीवन कठिन जुयाच्वन । आः रेल वइ । रेल वलकि बजाः भाः दनी …… आम जनतायात तःधंगु राहत जुइ …… रेल वइ, दक्षिणं उत्तरं …. अले वासः दनी, कापः दनी …. देय् समृद्ध जुइ । मालामाल जुइ …… रेल ….. रेल ….. रेल …… रेल वइगु खँ न्यनी । आम जनता उत्साहित जुइ ….. आः रेल वइ …… जनताया भाग्यय् । दननन निभाः त्वइ । रेल थौं प्रत्येक मनूतय् विश्वासया केन्द्र जुइ । जनताया जीवनय् थ्वं जादूमय लिच्वः हइ । प्रधानमन्त्री, मन्त्रीतय् थ्व आश्वासन । आम जनताया नुगलय् लूगु थ्व विश्वासं जिगु न्हाय्पनय् रेलया छुक छुक, छुक छुक जुयाः थ्वइ ….. थ्वया बी ….. । आः जि मनोचिकित्सकयाथाय् वने । थःगु समस्या फुक्क ब्वये । कने । ‘रेलया छुक छुकया सःया आतंकं’ थः पीडित जूगु ब्यथा कने ….. । मनोचिकित्सकं जिगु खँ न्यनी । सल्लाह बी । अझ । सतर्क याइ । ‘मिस्टर ! छि रेलया छुक ….. छुक सःया थ्व बिभम, आतंकं मुक्त जुइगु खःसा छिं थःगु जीवनशैलीइ हिउपाः हयेमाली । छिं खुलातक गुगुं नं अखबार ब्वनादीमते …. रेडियो, टेलिभिजन स्वयादीमते । फेसबुक चायेकादीमते । नेतातय् भाषण न्यनादीमते ……. थ्व फुक्कपाखें छि तापाक च्पनादिसँ ….. चिला दिसँ ….. बुलुहुं अले छिगु ल्वय् क्वलाना वनी । रेलया छुक ….. छुकया काल्पनिक ध्वनिं छि मुक्त जुइ …. मखुसा छिगु ल्वय् कडा जुयाः असामान्य स्थिति सृजना जुइ । छिगु न्हाय्पनय् जक मखु, आकाशय्, फसय्, खुसिइ, हिमाल, पहाड, पर्वतय् नं रेल ब्वाँय् वनाच्वंगु असामान्य बिभम कल्पनां छितः आक्रान्त याइ । रेलया दुस्वप्नं छि समृद्ध मखु, अले कंगाल जुइ ।"
https://nepalbhasatimes.com/9190,बिचाः,११३८ तछलागा अष्टमी,नेपाःमि शाक्यतय् गौतम बुद्धलिसेया स्वापू – २,"(म्हिगःया ल्यं)                                                          विकृति शुद्धीकरण व सुधार : थौं वयाः शाक्यतय्गु समाजय् बुद्ध धर्म व संस्कृतिया नामय् आपालं विकृति ब्वलनाच्वंगु दु । शाक्यमुनि बुद्धं प्रतिपादन यानाबिज्याःगु बुद्ध धर्मया मूल आधार धइगु शील, समाधी व प्रज्ञा खः । सामान्य गृहस्थ जीवन न्ह्याकीपिंत पञ्चशील हे सुख प्राप्तिया लँपु खः । तर थौं बज्रयान परम्पराया नामय् पञ्चशील मखु, पञ्चमकारया पूजा ग्रहण यानाच्वंगु दु । पञ्चशील धइगु हिंसा मयायेगु, खुया मकायेगु, ब्यभिचार मयायेगु, झूठ खँ मल्हायेगु व अय्लाः थ्वँ मत्वनेगु खः । तर बज्रयानया आगं पुजाय् पञ्चमकारया पूजा ग्रहण जुइ । पञ्चमकार धइगु मांस, मत्स्य, मैथुन, मुद्रा व मद्य सेवन यानाः पुजा यायेगु खः । पञ्चमकार बुद्ध धर्म मखु, थ्व शाक्त सम्प्रदायपाखें वःगु भैरबीतन्त्रया अवयव खः । विहारया आगमय् गथे जुयाः पञ्चशीलया थासय् पञ्चमकार विद्यमान जुल ? थ्व अन्वेषणया विषय खः । थ्व बुद्ध धर्मयात स्यंकेत षडयन्त्रपूर्वक दुहांवःगु खः । शाक्यतय्गु विहारया मूल कक्ष आगं धइगु दु, उकिया सम्यक प्रयोग गथे जुइमाः ? आगं धइगु ध्यान यायेगु व धर्म अध्ययन अध्यापन यायेगु पवित्र कक्ष जुइमाःथाय् ला नयेगु, अय्लाः थ्वँ त्वनेगु व अर्थवर्थ मसीक आंहे यायेगु थाय् जुयाच्वंगु दु । आगंया शुद्धीकरण व सुधारया खँ हयेबलय् नेवाःतय्गु दथुइ प्रचलित बज्रयानया नं छानबिन यायेमाः । बज्राचार्य छु खः व थौंया बज्राचार्य पद्धति गुलि तक सही व शुद्ध खः धइगु नं मूल्यांकन आवश्यक जुइ ।शाक्यतय्सं थःगु विहारयात समाधी व प्रज्ञाया अभ्यास केन्द्र खः धकाः नं ल्वःमंके धुंकूगु दु । नेपाःमि शाक्यतय् गौतम बुद्धलिसेया स्वापू शाक्यतसें थःथःगु विहारयात हाकनं सम्यक समाधी, सम्यक स्मृति व सम्यक व्यायामया अभ्यास केन्द्र गथे यानाः दयेकेगु बारे चितासू कायेमाल । अथे हे प्रज्ञाया खँय् नं सम्यक दृष्टि गथे यानाः विकास यायेगु व सम्यक संकल्प कथं विहारया संगठन व शासन गथे यानाः युगानुकुल व व्यावहारिक यायेगु धइगु बारे चिन्तित जुइमाल । अथे हे शीलया खँय् सम्यक वचन, सम्यक आजिविका व सम्यक कर्मान्तया बृद्धि यायेगु विहारया शाक्यसंघ जागृत व संगठित जुइमाल । गुरुजुं गथे धाल अथे हे न्यागः स्वनाः पञ्चमकारया पूजा यायेगु खँय् न्ह्यसः थनेमाल । आगमय् पञ्चमकारया पूजा बन्द याये माल । शाक्यमुनि बुद्धयात स्वयाः नं मेमेपिं बुद्धपिंत माने याइपिसं ध्वाथुइका बीमाल सु गुम्ह बुद्धं पञ्चमकार सेवन यायेगु उपदेश गुगु सूत्र व ग्रन्थय् बियातःगु दु ? शाक्य संगठनत: परम्परागत कथं शाक्य कुलय् जन्म जुइवं उगु कुलया विहारय् स्वतः सदस्य जुइ । शाक्य कुलपुत्रपिं मुनाः विहारया संघ निर्माण जुइ । बरे छुइगु विहार मूल विहार जुइसा मेमेगु विहारत कचा विहार जुइ । मूल विहारया संघ अन्तर्गत नं छगू स्वयाः अप्वः संघत नं दयेफु । गथे कि लगंबहाः मूल विहार खःसा अन निगू संघ दु । जि दुथ्याःगु संघय् च्यागू कवः दु । कवःपतिं छम्ह थाय्पा दइ । संघ कार्य गथे कि बरे छुइगु थेंज्याःगु ज्या याइबलय् च्याम्ह थाय्पात उपस्थित जुइ । छगू हे कचा बहाः व आगं दुने नं तःगू कवः दयेफु । थुकथं परम्परागत शाक्य संघत जीवित व चलायमान दनि । थुपिं संघत परम्परागत संघकार्ययात निरन्तरता बीगुया नापं विहार व बिहारया सम्पत्तिया संचालन व संरक्षण यायेगुली सीमित जुयाच्वंगु खनेदु । थौंकन्हय्या ईब्यः व परिस्थिति आपालं पायेधुंकल । सलंसःदँनिसें चले जुया वयाच्वंगु थ्व परम्परागत संघं नेपालय् प्रजातान्त्रिक लोकतान्त्रिक राजनीतिक पद्धतियात माःकथंया थौंकन्हय्या समस्या व अवसरयात नाले मफुगु खनेदु । अथे जूगुलिं शाक्यतय्सं थौंया चुनौतियात सामना यायेत लोकतान्त्रिक पद्धति कथंया संगठनत दयेकूगु दु । आगमय् पञ्चमकारया पूजा बन्द याये माल । शाक्यमुनि बुद्धयात स्वयाः नं मेमेपिं बुद्धपिंत माने याइपिसं ध्वाथुइका बीमाल सु गुम्ह बुद्धं पञ्चमकार सेवन यायेगु उपदेश गुगु सूत्र व ग्रन्थय् बियातःगु दु ? बि.सं. २०४६ या जनआन्दोलनं बहुदलीय प्रजातन्त्र वयेधुंकाः नेवाः समाजय् न्हूकथंया जातीय संगठनत खने दत, गथे कि ज्यापु महागुथि, स्यस्यः समाज, मानन्धर संघ, खड्गी समाज, उदाय समाज । उबले छुं ल्याय्म्ह शाक्यतय्सं शाक्यतय् नं छगू संगठन दयेकेगु आवश्यक तायेकल, गुकिया परिणाम खः शाक्य फाउण्डेशन । देवकाजी शाक्य भारतपाखे वंबलय् अखिल भारतीय शाक्य महासंघया अध्यक्ष नापलाःबलय् नेपालय् नं शाक्यतय्गु छगू संगठन दयेकाः भारतया शाक्यत लिसे स्वापू तयेगु उद्देश्यं धस्वाःगु उगु शाक्य फाउण्डेशनया निर्माणकालय् बरिष्ठ शाक्य ब्यक्तित्वपिं नं संलग्न जुयाः योगदान बिउगु खः । तर कालान्तरय् उगु संगठन निम्ह प्यम्ह ब्यक्तितय् पारिवारिक संस्था थें जूवनसा समग्र शाक्यतय्गु समस्या व आवश्यकतायात केन्द्रय् तयाः नीति निर्माण व कार्यक्रम न्ह्याकेगु स्वयाः नं छगू रोटरी क्लब थें जक न्ह्याःवन । पिकनिक वनेगु, ने.सं. न्हूदँया चियापान यायेगु थेंज्याःगु फरमाइस ज्याय् जक सीमित जुलसा उकी सक्रिय जुइपिं नं पद प्रतिस्था व सम्पति दुपिं ख्वाः ब्वः वःपिं थें जक जुल । शाक्य फाउण्डेशनया सदस्य व पदाधिकारीपिं शाक्यतय्गु प्रतिनिधिमूलक संगठन मजुसे न्ह्याःन्ह्याःपिं व मिले चले जूपिनिगु छगू अखडा जक जुल । अखिल भारतीय शाक्य महासंघ लिसेया सम्पर्क नं त्वःफिना वन । अथेसां शाक्य फाउण्डेशनं शाक्यतय्गु पहिचान व इतिहास बारे सफू, पत्रिका प्रकाशित यानाः शाक्यतय्गु गौरब उजागर यायेत स्वःगु ज्यात प्रशंसनीय जू । थुगु संस्थाय् आपालं सक्षम व श्रोत साधन सम्पन्नपिं शाक्यत सक्रिय जुयाच्वंगु दु । भविष्यय् थ्वं आपालं अर्थपूर्ण ज्या यायेफु ।झिंनिदँ ति न्ह्यः बरिष्ठ समाजसेवी सुवर्ण शाक्यया पहलय् राष्ट्रिय शाक्य समाज नीस्वन । उकी शाक्य समाजया बरिष्ठ ब्यक्तित्वपिंत पदाधिकारी दयेकाः शाक्य समाजयात छगू ब्यवस्थित संगठनया रुपय् ब्वलंका यंकेगु कुतः जुयाच्वंगु दु । थुगु संगठनय् नेवाः जाति दुने बहाःबहीया सदस्य परिवारय् जन्मे जूपिं व बहाःबहिली बरे छुइगु परम्परा हनाच्वंपिं सकल शाक्यत सदस्य जुइसा जिल्ला प्रतिनिधित मुनाः केन्द्रीय कार्यसमिति नीस्वना तःगु दु । स्वदँय् छकः अधिवेशन जुयाः केन्द्रीय पदाधिकारीत न्हूधाः जुइ । दँय् छकः साधारण सभा, स्थापना दिवस व केन्द्रीय कार्य समिति बैठक च्वनाः समाजया ज्याखँ न्ह्यानाच्वंगु दु । अधिवेशनय् जिल्ला व बहाःबहीया प्रतिनिधिपिं सहभागी जुयाः शाक्य समाजया थीथी सरोकारया विषयय् समूह सहलह न्ह्याकाः उगु कार्यकालय् यायेगु एजेण्डा क्वःछीसा वार्षिक साधारण सभाय् कार्यप्रगति व समीक्षा जुइ । स्थापना दिवसय् जिल्लाय् वनाः उगु जिल्ला व जःखः जिल्लाया प्रतिनिधित मुनाः उगु लागाया शाक्यतय्गु अवस्था बारे सहलह ब्याकेगु जुइ व राष्ट्रिय शाक्य समाजं यायेमाःगु ज्याखँत सहजीकरण याइ । केन्द्रीय कार्यसमितिया बैठकं उगु बर्षय् यायेमाःगु ज्याया योजना व ब्यवस्थापन क्वःछी । लय् छकः वा आवश्यकताया ल्याखं समितिया ज्याकुथिइ सचिवालयया बैठक च्वनाः न्हिंन्हिंया ज्याखँ न्ह्याकी । राष्ट्रिय शाक्य समाजया मुखपत्र ‘शाक्य’ निलाय् छगू पिकयाच्वंगु दु, गुकी अंकपतिकं छगू विषयय् विचार विमर्श दुथ्याःगु च्वसुत पिदनी । थ्व पत्रिकां छगू कथं शाक्य जर्नलया भूमिका म्हिताच्वंगु दु । राष्ट्रिय शाक्य समाजं वर्तमान नेपाःया राजनीतिक व सामाजिक क्षेत्रय् शाक्य समाजया प्रतिनिधित्व यायेगु मान्यता नं प्राप्त याःगु खनेदु । राष्ट्रिय शाक्य समाजं पहल कयाच्वंगु महत्वपूर्ण मुद्दात मध्यय् शाक्य अबु व गैर शाक्य मांपाखें दुपिं कुलपुत्रपिंत बरे छुइगु, परिवार व समाजय् गथे यानाः भेदभाव मदयेकाः शाक्यवंशया गौरब प्राप्त याकेगु खः । नापं राज्यया नीति व रोजगारया कारणं स्वनिगःया शाक्यत नेपाःया थीथी जिल्लाय् विस्थापित जुयाः शाक्यतय्गु कुल संस्कार संस्कृतिं विच्छेद जूपिंत गथे यानाः बरे छुइगु थें याःगु संस्कार चूलाकेगु व स्वनिगःया शाक्यत लिसे सम्पर्क विच्छेद जुयाच्वंपिंत हानं सम्पर्कय् हयाः शाक्य समाजय् माःहनेगु धइगु मेगु पहल खः । नेपाः राज्यलिसे शाक्यतय्गु सरोकार: लिच्छबिकालीन अभिलेखतय्गु अध्ययन यायेबलय् लिच्छवी जुजुपिं अप्वः धइथें बुद्ध धर्मया अनुयायी जूगु खने दुसा राज्यं आपालं बहाबहीयात राजकीय मान्यता बियाः राज्यकोष बियातःगु खनेदु । अंशुबर्माया छगू अभिलेखय् राज्यं दकलय् अप्वः कोष बीगु धलखय् पशुपति व चाँगु निगू हिन्दू देगः खःसा न्यागू बौद्ध विहारत खः — गुँ बिहार, श्रीमान बिहार, श्रीराज बिहार, खर्जुरिका बिहार व मध्यमा बिहार । दोश्रो अप्वः राज्य कोष प्राप्त याइगु बिहारत खः — शिवदेव बिहार, आजिका बिहार, अभयरुचि बिहार, चतुरभलायतन बिहार, महाप्रतिहार बिहार व वर्तकल्याण बिहार । लिच्छवी शासनया थुगु ई नेपालय् बुद्धधर्मया स्वर्णकाल खः । उबलय् तक नेपालय् बज्रयान बिकास मजूनिगुलिं बज्राचार्य धइपिं नं मदुनि । उबलेया बहाबहिली च्वनीपिं भिक्षु भिक्षुणी व गृहस्थपिंत शाक्य हे धाइगु खः । थुकिं सीदु कि लिच्छबिकालय् शाक्यत राज्यलिसे क्वातुगु सरोकार दु । लिपा मल्लकालय् नं शाक्यत राज्यलिसे आपालं खँय् सरोकार दुगु सीदु । न्हापा मल्लकालया शासन केन्द्र ख्वप खः । जयस्थिति मल्लंनिसें यक्ष मल्ल तक ख्वप दरवारं शासन चले यात । रत्न मल्लया इलय् नेपाः स्वंगू राज्यय् बिभाजित जुल — येँ, यल व ख्वप । यल व येँ शाक्यतय्गु जनसंख्या व उमिगु बिहार व गुथिया बुँया स्वामित्वया कारणं बौद्धतय्गु प्रभुत्व महत्वपूर्ण खनेदु । दसुया लागि येँय् शाक्यतय् बरे छुइबलय् हनुमान ध्वाखाय् वनाः बरे छुइ न्ह्यः ग्वय्दां तयेगु व बरे छुइधुंकाः छत्रं कुयाः भिक्षा काः वनेगु परम्परां शाक्यतय्गु प्रबज्या कर्मयात राज्यं मान्यता व सम्मान यानातःगु प्रमाणित जू । लिपा मल्ल जुजुपिंसं शाक्यकुलया म्ह्याय्मचायात जीवित कुमारी स्थापना यानाः दँय्दसं कुमारी खः जात्रा यानाः कुमारीपाखें सिन्हः तिनाः शासन यायेगु अधिकार अनुमोदन जूगु कथं राजकीय विधि अनुस्थपित जूगु खनेदु । शाक्य कुलया कुमारीपाखें सिन्हः तिनाः जुजुं शासन यायेगु नैतिक आधिकारिकता प्राप्त याइगु कारण नेपाः राज्यय् शाक्यतय्गु सामाजिक व नैतिक शक्तिया महत्व दुगु जुल । सम्यक दान नेपाःमि शाक्यतय्गु अतिकं पवित्र व महत्वपूर्ण पर्व खः । उगु पर्वय् स्वनिगःया सम्पूर्ण बरे छुइधुंकूपिं शाक्यत दान कायेत मुनी । थ्व सम्यक पर्व येँ, यल व ख्वप स्वंगू देशय् नं थीथी इलय् हनी । येँ पृथ्वीनारायण शाहया पालंनिसें झिंनिदँय् छकः हनीगु खः । थ्व सम्यक पर्वय् जुजु हे वयाः सम्यक न्ह्याकीगु खः । थ्व पर्व गुबलय् शुरु जुल धइगु ऐतिहासिक अभिलेखत गनं लूगु मदुनि । तर थ्व पर्वय् जुजु वयाः राजकीय सम्मान बीगु कारणं शाक्यतय्गु थ्व कार्ययात राज्यं मान्यता व महत्व बियातःगु खनेदु । सम्यकय् ब्वये हइपिं दीपंकर बुद्धपिनिगु भब्य मूर्तिया कला व सम्पन्नता स्वयेबलय् शाक्यतय्गु बुद्ध धर्म प्रतिया आस्था व सम्पदा सुं नं नेपाःया समुदाययाके ज्वःमदु । स्वयम्भू, प्यम्ह लोकेश्वर, प्यम्ह जोगिनी, नमुरा व न्यासःगू बहाःबहीत शाक्यतय्सं सलंसः दँया दौरानय् निर्माण व अनुष्ठान याःगु राष्ट्रिय सम्पदात खः । थुपिं दक्व सम्पदात शाक्यतय्सं संघ, गुथि व परिवारया सम्पत्ति कथं संरक्षण, सम्बद्र्धन याना वयाच्वंगु दुसांतबि थुपिं सम्पदात राज्यं नं गौरब व मान्यता बिया वयाच्वंगु दु । अथे हे शाक्यमुनि बुद्धया जन्म, २९ दँ तक जीवन बिते याःगु थाय् व मायादेवी व यशोधराया थःछेँ कथं विश्वया सम्पूर्ण बौद्धतय् श्रद्धा व गौरव जुयाच्वंगु लुम्बिनी, कपिलवस्तु व रामग्राम÷देवदह लागा शाक्यवंशया इतिहास लिसे स्वानाच्वंगु स्थलत जूगुलिं शाक्यतय् सरोकार दुसा नेपाः राज्य व विश्व संगठन युनेस्कों विश्व सम्पदाय् दुथ्याकातःगु दु । वज्राचार्य व शाक्यवंश: राष्ट्रिय शाक्य समाजय् इलय्ब्यलय् छलफल जुयाच्वंगु छगू विषय खः — बज्राचार्यत नं थुगु समाजय् दुथ्याके मजिउ ला ? बज्राचार्य लिसे थौंकन्हय् इहिपाः चले जू व जा नये जिउ । धर्म नं छगू हे खः । कर्म नं छगू हे खः । फरक थुलि हे कि उपिं गुरु पुरोहित जुलसा शाक्यत जजमान । बज्राचार्य व शाक्यया कुलपुत्रपिंत छगू हे विधिं बरे छुइगु खः । बज्राचार्यपिंत गुरु पुरोहितया ज्या यायेत आवश्यक आचालं लुइगु विधि पुरे याइसा शाक्य कुलपुत्रपिंत थ्व कर्म विधि प्राप्त मजू ।शाक्य समाजय् बज्राचार्यतय्त नं सदस्यता बीमाः लाकि म्वाः धइगु बहस थुइकेत बज्राचार्यया उद्भव बारे अध्ययन यायेगु आवश्यक जुइ । नालन्दा बौद्ध विद्यालय महिताःतय्गु आक्रमणं ध्वस्त जुलसा अनया आचार्यत थःम्हेस्यां ज्वनेफुगु सफूत ज्वनाः नेपाः गालय् बिसिउँ वल । अले सन् न्हय्गू–च्यागूगु शताब्दीपाखे नेपालय् बज्रयानया बिकास तिव्र जुल । नेपाः गालय् हे नालन्दा विद्यालयया शिक्षा विकास यायेगु कुतलय् आचार्यस्तरया बज्रयान धर्मशास्त्र अध्ययन अध्यापन जुलसा अध्ययन क्वचायेकूपिंत बज्राचार्य पदवी बियाः बज्रयानय् वज्राचार्य परम्परा नेपालय् शुरुवात जुल । थ्व वज्राचार्य परम्परा मेमेगु देशय् ब्वलंगु बज्रयानया संघ संस्थानय् गनं मदु । बज्राचार्य पदवी काःपिं अग्रजपिं दक्वं वा आपालं शाक्यपिं हे जुइ । उबलय् बहाबहिली बुद्ध धर्म ज्वनाः भिक्षु भिक्षुणी व गृहस्थ जुयाच्वंपिं फुक्कस्यां हे शाक्यकुल अपने यायेधुंकूगु सीदु । उपिं हे शाक्यपिं गुम्हेस्यां बज्राचार्य पद प्राप्त यात, उपिं गुरु पुरोहित कथं ब्वलना वन । बज्राचार्य धइगु जात मखुसें छगू पदवी खः । तर लिपा बज्रायार्य अध्ययन व पदवी अबुं काययात हस्तान्तरण जुजुं लिपा बज्राचार्य छगू जात कथं बिकास जुल । छुं दँ न्ह्यः तक ला येँय् बज्राचार्य व शाक्यतय् दथुइ म्ह्याय्मचा कालबिल तकं मजू । प्रजातन्त्र वयेधुंकाः तिनि इहिपाः चले जूगु खनेदु ।जयस्थिति मल्लं जातपातया कानून हयाः शाक्य व बज्राचार्य निगू थीथी जात कथं ब्वथला बिउगु नं जुल । लिपा नेवाः बज्रयानया बिकासय् जातभातया भेदभाव मदुगु सिद्ध परम्परा दुहां वलसा नेपालय् बर्मूत व लिच्छवी जुजुपिं नं बज्रयान दीक्षा कयाः बिहारय् बज्रयानय् प्रतिस्थापित जूगु इतिहास दु । उकिं थौंकन्हय् गुलिं बज्राचार्यतय्सं थःत शाक्य कुलपुत्र धाइसा आपालं बज्राचार्यतय्सं थःत शाक्यवंश धाये चाहे मजू । राष्ट्रिय शाक्य समाज शाक्यवंशतय्गु संगठन धायेधुंकाः थःत शाक्यवंशया मखु धाइपिंत दुथ्याकेमाः धइगु विषय हे असान्दर्भिक जुइगु स्वाभाविक खः । समयया आवश्यकता व उपयोगिता बोध जुयाः बज्राचार्यतय्सं जिपिं नं शाक्यवंश हे खः धकाः वल धाःसा लसकुस यायेत तत्पर जुइ हे माः ।"
https://nepalbhasatimes.com/9076,बिचाः,११३८ तछलागा षष्ठी,मरण अवश्यम्भावी खः  स्वीकार मयासें मगाः,"त्रिरत्न मानन्धर  परियत्ति सद्धम्म कोविद                                                          ल्वचं कयेका च्वनेमाःगु व मरणशील शरीर घाना जूपिं प्राणीपिंसं जितः रोग मजूसा जिउ वा सी म्वाःसा जिउ धकाः चिन्तन यानाच्वनी । तर थुगु चिन्तन गबलें पूमवनीगु खँ बुद्धं चतुआर्य सत्यया खँ ध्वाथुइकेगु इलय् कनाबिज्याःगु खः । खुला न्ह्यवंनिसें पित्त थैलीया नलिया क्यान्सर जुयाः बेलायतय् उपचार याना च्वँच्वं ल्वय् लाइ मखुगु यकीन जुइवं नेपालय् हे लिहां वयाः जीवन त्याग यायेगु धकाः थःगु हे अस्पतालय् वासः यानाच्वंम्ह नेपाःया नांजाःम्ह नशा विशेषज्ञ डा. उपेन्द्र देवकोटाया वंगु २०७५ असार ५ गते कुन्हु मृत्यु जुल । मरण धयागु सामान्य नियम खः जीवनया प्रत्येक न्हि आपालं मनूत सिनाच्वनी तर डा. देवकोटाया मरण नेपाःया मनूतय्गु लागिं छगू बिस्कं कथंया अनुभूति जुया बिल । लोकंह्वाःम्ह डाक्टर नापं सञ्चार माध्यमपाखें विशेष महत्व बियाः वय्कःया अवस्थाया बारे निरन्तर समाचार सम्प्रेषण जूगुलिं मनूतय्त वय्कःया ल्वय्या बारे सुसूचित जुइगु अवसर प्राप्त जुल । सुयातं ल्वचं कल धाःसा परिवार व डाक्टर पाखें सान्त्वना बिबिउँ उपचार यानाच्वनी । असाध्य ल्वय् जुयाः ल्वगि छुं न्हि तक जक म्वाइगु परिस्थितिइ नं डाक्टर वा परिवारजनपिंसं ल्वय् लनी तिनि धकाः हःपाः बियाः मन थकया च्वनी । ल्वगि नं डाक्टरया वासलं लाइ तिनि धकाः आशावादी जुयाः म्वानाच्वनी । तर छम्ह डाक्टर गुम्हेस्यां ल्वय्या विभिन्न पहलुयात पूर्ण रुपं सिउ, अन्तिम अवस्थाय् थ्यंगु सिउम्ह वयात सान्त्वना बीगु क्षमता न उपचाररत डाक्टरतय्के दु न परिवार पाखें हःपाः बीगु हे परिस्थिति दु । ल्वय् लाइमखुगु व मृत्यु निश्चित जुइगु अवस्थाय् मृत्युयात पिया च्वनेगु धयागु धात्थें पीडादायक अवस्था जूवनी । उगु पीडा डाक्टर देवकोटां फयावन । पुनर्जन्मय् विश्वास मयाइपिं थःगु अस्तित्व मदइगु चिन्तन यानाः भयभीत जुयाच्वनीसा पुनर्जन्मय् विश्वास याइपिं छगू भवं मेगु भवय् जन्म जूवनीगु अनिश्चितताया परिकल्पनां भयभीत जुयाच्वनी । अन्तिम ई न्ह्यःने वःलिसे मनूत संवेदनशील जुइगु दर्शन व अध्यात्मया बः कयाः थःत थम्हं हःपाः बीगु खँ वय्कःया अन्तिम अवस्थाया चिन्तनं प्रस्ट याः । जन्म जुइवं सकल प्राणीपिं मरण पाखे ब्वां वनाच्वनी । मरण ध्रुव सत्य खः । डाक्टर धयापिं जीवन व मृत्युया दुरीयात भतीचा तापाकीपिं जक खः । जीवनय् आपालं ज्या बाँकी दयाच्वनी तर दकसिबे तःधंगु ला मृत्यु जुइगु नं तःधंगु ज्या खः, उगु ज्या बाँकी दनि धकाः रोगं ग्रस्त जुइकाः मृत्यु निश्चित खंकाः वय्कःपाखें अभिव्यक्त जूगु वाक्य धात्थें मार्मिक जू । मरणयात स्वीकार यायेमाःगु बाध्यतां पिज्वःगु शव्द खः वय्कःया ।मरण छगू तःधंगु दुःख व भय खः । पुनर्जन्मय् विश्वास मयाइपिं थःगु शरीर नौ जुयाः चाय् ल्वाकज्याः वनी धकाः थःगु अस्तित्व मदइगु चिन्तन यानाः भयभीत जुयाच्वनीसा पुनर्जन्मय् विश्वास याइपिं चाहिँ छगू भवं मेगु भवय् जन्म जूवनीगु अनिश्चितताया परिकल्पनां भयभीत जुयाच्वनी । निगुलिं चिन्तन मनूतय्त पीडादायी जुयाच्वनी । मृत्यु धयागु थुलि भयावह खः कि छम्ह अविचि नरक थेंज्याःगु दुःखं जाःगु भवं च्युत जुइगु अवस्थाय् नं गुगु भवं च्युत जुइगु धयागु उम्ह प्राणीं न्ह्याग्गु नं अवस्थाय् नं व सिबें बांलाःगु भवय् जन्म जुइगु खः, उज्वःगु मृत्यु खनाः नं ग्यानाच्वनी धकाः भगवान बुद्धं धयाबिज्याःगु दु । संसारया अनित्य स्वभाव, दुःख स्वभाव व अनात्म स्वभावयात सीकाः मरणयात स्वाभाविक कथं कायेमाःगु व उकियात मेगु बांलाःगु भव दयेकेगु अवसर कथं कायेमाःगु खँ भगवान बुद्ध व ध्यानी गुरुपिंसं धयाच्वनी । ‘मरणं तं हि जीवितं’ अर्थात म्वानाच्वनागु हे सीत खः धकाः म्वायेगु कला नापं सीगु कला नं सीकाच्वने माःगु खँ बुद्धं कनाबिज्याःगु दु । मृत्युया ई निश्चित मदु । मचा, ल्याय्म्ह, वृद्धकाल न्ह्यागु क्षण नं मृत्युया सम्भावना दुगु क्षण खः । उकिं थुकियात न्ह्याबलें स्मरण यानाच्वनेमाः व उकियात स्वाभाविक कथं काये सयेकेमाः धकाः भगवान बुद्धं मरणानुस्सति या उपदेश बियाबिज्याःगु खः । वसपोलया धापू अनुसार मरण जुइमाःगु थुगु भवय् मरण भययात सहज वरण यायेत मरणानुस्सति भावना आवश्यक जू । मरण इलय् गुलि शान्तपूर्वक सासः त्वःते फइ उलि हे च्युति (अन्तिम) चित्त बांलानाः मेगु भवया प्रतिसन्धि (न्हापांगु) चित्त बांलाइगु जुयाच्वन । शान्तपूर्वक मरण महत्वपूर्ण खः । मृत्यु छगू स्टेशनं मेगु स्टेशन वने थें खः धकाः विश्वविपश्यनाचार्य श्री सत्यनारायण गोयन्कां धयाबिज्याःगु दु । अन्तिम अवस्थाय् जुइगु चित्तया विक्षिप्ततां भावी जीवन सुथां मलाइगु खँ वसपोलं बारम्बार कना बिज्याःगु दु ।मरणयात न्ह्याब्लें सम्भावनाया परिधिइ तयाः चिन्तन याना च्वनेफत धाःसा चित्त विक्षिप्त मजुसे म्वाये फइगु नापं अकुशल कर्मपाखें तापानाच्वनीगु अवसर प्राप्त जुइगु खँ भगवान बुद्धं धयाबिज्याःगु दु । धम्मपदया गाथा कथं मूर्खपिंसं जक छन्हु सीमानि धकाः बिचाः याइ मखु, सीमानि धयागु विचार यायेवं कलह शान्त जुया वनी व उमिगु वर्तमान बांलानाः भविष्य सुनिश्चित जूवनी । मरणयात स्मरण याये मफयाः हे म्वानाच्वंपिं मनूत विभिन्न कथंया अकुशल कर्म प्रवृत जुयाच्वनी । द्वेष दुर्भावना, अहंकार व कलह या कारण नं मरणयात वाःचायेके मफुपिंत उत्पन्न जुइगु खः । फय् वयाच्वंथाय् मत सी थें आयु क्षय जुयाः थ्व शरीर क्षय जुयावनीगु स्वभाव, जन्म जुइवं हे घातकं लित्तुलिना जुइ थें मृत्युं लिनाच्वनीगु स्वभाव, सितु च्वकाय् च्वंगु लःया फुति थें, पल्पसा त्वइ थें लः प्वप्वःचाथें पलख जक अवस्थित जुयाः मदयावनी थेंज्याःगु थ्व शरीर, न्ह्याक्व हे धन दःसां नं, सः सिउसां नं, यशस्वी, बलवान, प्रज्ञावान आदिपिं सकलें सिना वनीगु स्वभावयात स्मृतिइ तयाः मृत्युया भयपाखें विक्षिप्त मजुसे म्वाये फुसा जीवन धन्य जुइगु खँ भगवान बुद्धं मरणानुस्सति सुत्रय् धयाबिज्याःगु खः । डा. देवकोटाया मरणं सीकेमाःगु पाठ नं थ्वहे खः ।"
https://nepalbhasatimes.com/13816,बिचाः,११३८ कौलागा षष्ठी,थ्व जनताया माग खः !,"मोहनि नखः नं क्वचाल । थुगुसी राष्ट्रपति भवनय् जूगु टिका समारोहं देशय् छगू गम्भिर बहस हयाबी । मोहनि औपचारिककथं अन्त्य जुइ । फुइ । तर गम्भिर बहसया तरंग जनमानसय् तरंगित जुइ । मोहनिया नखः धार्मिक पर्व जक मखु । थुकियात सांस्कृतिक पर्वकथं नं हनी । उखेंथुखें चिचाः दनाच्वंपिं परिवारया दुजःपिं मोहनिबलय् छथाय् हे दइ ।                                                         नाप लाइ । न्ह्यइपुकी । विशेष यानाः चालं अर्थात दशमि कुन्हु । परिवारया थकालिम्हपाखें सिन्हः ती । आशीर्वाद फइ । मोहनि पारिवारिक नखःकथं महत्वपूर्ण जुइ । देशय् मोहनि राजनीतिक पर्वया रुपय् नं विकास जुइ । राजतन्त्रया इलय् । मोहनिबलय् जुजुं देय्या सरकारी कर्मचारीवर्ग व इच्छुक प्रजापिंत नं सिन्हः तिका बी । सरकारया उच्चपदस्थ व्यक्तित दरवारय् वनी । जुजुया ल्हातिं सिन्हः फइ । थ्व अनिवार्य जुइ । अथे हे न्ह्याःपिं प्रजापिं नं दरवारय् वनी । टिका ग्रहण याइ । मोहनि नखः थुकथं सामान्य जनताया पुचलय् पारिवारिक नखः जक मजुसे राजतन्त्रया इलय् सामन्ति पर्वया रुपय् नं विकास जुइ । शासक व शासितलिसेया स्वापूया सांस्कृतिक उत्सव जुयाबी । राजतन्त्रकालय् जनता प्रजा जुइ । स्वतन्त्र नागरिक जुइ फइमखु । जुजु । विशेष दैवीय अधिकार सम्पन्न शाषक जुइ । परम शक्तिया प्रतीक । शासक श्रेष्ठ । प्रजाहीन । थज्याःगु हे सामन्ति राजनीतिक मनोविज्ञानय् जुजु प्रजाया स्वापूतिइ आधारित जुइ । जुजु परमाधिपति । जुजुया ल्हातिं सिन्हः फयेमाः । मोहनिया सिन्हः राष्ट्रिय संस्कृतिया रुप काइ । मोहनिया सिन्हः पारिवारिक घेरां पिहां वइ । राजनीतिक संस्कृतिया स्वरुप काइ । दरवारी संस्कृतिया अभिन्न अंग जुयाबी ।देशय् । जनक्रान्ति जुइ । राजनीतिक उथलपुथल जुइ । धाइ भचा भचा हिउपाः जक मखु । तःधंगु हिउपाः वःगु खनेदइ । राजतन्त्रया अन्त्य जुइ । गणतन्त्र वइ । राजतन्त्रया अन्त्य जुयाः गणतन्त्र वइया अर्थ राजनीतिक हिउपाः जक मखु सामाजिक, सांस्कृतिक हिउपाः नं जुइ । जुइमाः । जनताया अपेक्षा जुइ । गणतन्त्रय् जनता सार्वभौम जुइ । जनता शासित प्रजा जुइमखु । स्वयम शासनया आधार जुइ । जनताय् आत्म सम्मान, गौरवया अनुभूति जुइ । गणतन्त्रय् जनता सार्वभौम जुइ । जनता शासित प्रजा जुइमखु । स्वयम शासनया आधार जुइ । जनताय् आत्म सम्मान, गौरवया अनुभूति जुइ । राजनीतिक परिवर्तनलिसें देय्या सामाजिक, सांस्कृतिक संस्कारय् हिउपाः वइ । म्हिगःया सामन्ति दास संस्कारं जनता मुक्त जुइ । राजनीतिक परिवर्तनलिसें देय्या सामाजिक, सांस्कृतिक संस्कारय् हिउपाः वइ । म्हिगःया सामन्ति दास संस्कारं जनता मुक्त जुइ । न्हूगु क्रान्तिं जनताया नुगलय् विश्वास थनी । तर । अफसोच ! थौं देशय् वःगु क्रान्तिप्रति जनताय् वितृष्णा लुयाबी । जनतां अझ नं म्हिगःया सामन्ति अवशेषं मुक्त जूगु अनुभव याये मफुनि । अझ नं शासित तिनि धइगु हीनताबोधं जनता पीडित तिनि । देशय् आमूल परिवर्तन वल । गुगु उमंग उल्लासं जनता क्रान्तिया इलय् प्रफुल्ल जूगु खः । व शिथिल जुयाबी !थुगुसी मोहनिया चालंया इलय् राष्ट्रपति भवनय् खने दुगु दृश्य स्वस्वं खँखं सर्वसाधारण जनतायात नुगः क्वतुंका बिउगु दु । जनताया राष्ट्रपतिपाखें गुकथं पुलिं चुयाः, घ्वंस्यानाः टिका ग्रहण यात, उकिं राजतन्त्रकालयात लुमंकाबिल । अज्याःगु अप्रिय दृश्यतसें हाकनं सामन्ति शासन पुनरावृत्ति जूगु अनुभव याकल । आम जनताया प्रतिष्ठानय् आघात जुइगु परिदृश्यत जनतां खनी । नुगलय् चित्कार थ्वया वइ, ‘देशय् क्रान्ति जुल धाः । आखिर व हे मुलु, व हे सुका तिनि ।’ सरकारी पक्षं प्रतिवाद यायेफु । ‘राष्ट्रपति भवनय् सिन्हः तिउ वंगु ईया दृश्यतय् राजनीतिकरणं यानाः प्रतिपक्षतय्सं सरकारयात बाम्हय् काकेत स्वयाच्वंगु दु । थ्व छुं तःधंगु खँ मखु । प्रतिपक्षया दुर्नियतपाखें जनता होसियार जुइमाः ।’ खइ । दलीय व्यवस्थाय् दलतय् दथुइ राजनीतिक हानथाप जुयाच्वनी । व स्वाभाविक खः । तर अथें धायेवं सकलें जनताया प्रतिक्रियायात प्रतिपक्षीय खंके मजिउ । देशय् विवेकशील जनता नं दु । जनआवाजया प्रतिनिधित्व याइपिं नं दु । राष्ट्रपति भवनय् पुलिं चुयाः, घ्वंस्यानाः सिन्हः तिउगु दृश्यतसें सामन्ति शासन व्यवस्थाया झलक बी । व ‘बडी ल्यांग्वेज’ अर्थात शरीरया भासं नं देशय् राजनीतिक, सांस्कृतिक व सामन्ति अवस्थाया संकेत याइ । वर्गीय संस्कारया आभास बी । थौंया कम्युनिष्ट सरकार ला अझ झन् संवेदनशील जुइमाः । जनताया आलोचना यात ‘अस्थिरता हयेगु तत्वतय् षडयन्त्र । देशी विदेशीतत्वतय् सरकारयात विफल यायेगु चलखेल’ धकाः सरकार पक्षं थःगु प्रतिरक्षा यायेफु । तर थन आक्रमण प्रत्याक्रमणया खँ मखु । घ्वंस्याःगु, पुलिं चुयाः जनताया राष्ट्रपतिपाखें सिन्हः तिनाः आशीर्वाद फःगु दृश्यत जनतां स्वये म्वाःलेमा । जनताया माग खः थ्व !  "
https://nepalbhasatimes.com/13577,बिचाः,११३८ कौलाथ्व पुन्हि,धर्मय् सिफारिस चले जुइमखु,"त्रिरत्न मानन्धर “सद्धम्म कोविद”                                                          थम्हं मिहेनत याये म्वायेक शक्तिकेन्द्रया चाकरी यानाः, सिफारिस कयाः थीथी ज्याखँ सम्पादन यायेगु प्रवृति मनूतय्के दयाच्वनी । सिफारिसया बोलबाल जुयाच्वंगु वर्तमान अवस्थाय् थःगु क्षेत्रय् सफल जुइगु निंतिं सिफारिस याकेत जुयाच्वनीगु स्वाभाविक खः । ध्यबा कमे यायेगु, नां कमे यायेगु, पद प्रतिष्ठा प्राप्त यायेत मनूतय्सं म्हसिउपिं प्रभावशाली थःथितिपिं, अधिकारीत, राजनैतिक पार्टीया नेतात आदिपिनि बः कयाः उमिपाखें सिफारिस याकाच्वनी, अले थःगु आज्जु पूवंका च्वनी । म्हसिउपिं नातागोता, राजनैतिक पार्टीया नेतात मदुसा आर्थिक प्रलोभन बियाःसां सिफारिस याकाः थःगु स्वार्थ सिद्ध यानाच्वनी । मिहेनत व इमान्दार जुयाःसिबें सिफरिसया आधारय् उन्नति याये अःपुयाच्वंगु थुगु अवस्थाय् धार्मिक आज्जु पूवंकेत नं थुकथंया ‘सर्टकट’ उपलव्धया कामना याइपिं दइगु स्वाभाविक जुल । विभिन्न देवदेवतायात लय्तायेके फत धाःसा जीवनय् द्यवं सुख सम्बृद्धिया लागिं सिफारिस यानाबीगु थीथी धार्मिक आख्यान ला लोक व्यवहारय् प्रचलित हे जुयाच्वंगु दु । देगलय् वनाः द्यः दर्शन यानाः पापमोचन यायेगु ज्याखँय् नं शर्टकटया माध्यमं अप्वः ध्यबा पुलाः याकनं द्यः दर्शन यायेगु व्यवस्था गुलिं सम्प्रदायय् दयाच्वंगु खंकेफु । थुकथं थीथी आचरण, अभ्यास व चर्यापाखें जक सम्भब दइगु आध्यात्मिकता विकासया लागिं नं सिफारिस याकेगु प्रवृति ब्वलना च्वंगु दु । तर छु सिफारिस यायेवं धार्मिक ज्याखँ पूवनीगु खःला । गन तक धर्म धयागु चित्तया एकाग्रता व क्लेश शुद्ध यायेगु ज्याखँ नाप सम्बन्ध दु अन छुं नं कथं सिफारिस, भनसुन, नातावाद, कृपावादया गुन्जायस दइमखु । म्हसिउम्ह मनू दु, शक्तिशाली नेता थःगु ल्हाती दु धकाः अले अपार धन सम्पत्तिया प्रलोभन क्यनाः धर्मया आज्जुइ थ्यंके फइमखु । नितान्त थःगु हे स्वतन्त्र प्रयास अन आवश्यकता जुयाच्वनी । मेपिनिगु बः कयाः थहां वनेगु अन सम्भव दइमखु । बुद्धया धापू कथं मनूत मुक्त जुइगु वा निर्मल जुइगु लागि थज्याःगु तिकडम ज्या वइमखु । आध्यात्मिकताया विकास यायेगु धयागु थः दुनेया मनोविकारयात मदयेकेगु खः । संसारय् गुलि नं प्रकारया दुःख, पीडा, समस्यात वयाच्वनी उकिया मू हुनि धयागु हे मनोविकार नाप सम्बन्धित खः । मनयात थासय् तयेफःसा दुःख, पीडा व शोकया अवस्था हटे जुयावनीगु जुयाच्वन । ‘थःहे थम्ह नाथ खः’, ‘थःहे थःगु गतिया कारण खः’ धयागु बुद्ध बचन अनुसार मेपिनिगुपाखें याःगु कुतलं थःगु भिं जुइ, कल्याण जुइ धकाः बिचाः यायेगु हे बेकार खः । थःगु भिं चाहना याइपिं मनूतसें थम्हं हे कुतः यायेमाः व मेपिनिगु निगाह पाखें थःगु कल्याण मजुइगु खँ कनाबिज्याःगु दु । भगवान बुद्धया इलय् मनूत थीथी थासय् शरणय् वनाः थःगु कल्याणया कामना यानाच्वनीगु जुयाच्वन । गुलिं पर्वतय् वनाः, गुलिं बनय् वनाः, गुलिं उद्यान, सिमा आदि थासय् पुजा यानाः थःगु कल्याण जुइ वा उगु विभिन्न विषयवस्तु पाखें थःगु भिं व उन्नति जुइ धकाः विश्वास यानाच्वनीगु जुयाच्वन । बुद्धं अजाःपिनिगु कृर्याकलापयात संकेत यानाबिज्यासें धयाबिज्यागु खः । बहु वे शरणं यन्ति पव्बतानि वनानि च, आरामरुक्खचेत्यानि, मनुस्सा भय तज्जिता ने तं खो शरणं खेम ंनेतंशरणमुत्तमं ,नेतं शरणामागम्म सब्बदुक्खा पमुच्चति अर्थात आपालं मनूत भयया कारणं पर्वत, वन, उद्यान, सिमा, तिर्थ स्थान आदि थासय् वनाः शरण काःजुयाच्वनी । तर अन शरण काःवनेगु धयागु उत्तम शरण मखु, अन शरण वनाः दुःखं छुटकारा नं जुइमखु । ‘अजाःगु थासय् शरण काःवनेगु धयागु दुःख मदयेका बीमा धकाः सिफारिस काःवनेगु थें जक खः । तर उगु गुगुं पक्षपाखें सिफारिस जुइमखु । धात्थें दुःखं मुक्त जुइगु खःसा बोधिया शरण वनेगु खः, धर्मया शरण वनेगु खः, धर्मयात ध्वाथुइके फुपिनिगु शरण वनेगु खः । सपोलपिनिगु शरणय् वनाः प्राप्त जूगु मार्गदर्शन अनुसार थम्हं चर्या याःसा तिनि दुःख, पीडा, रोग, शोक मदया वनी । यायेमाःगु चर्या थम्हं हे यायेफःसा तिनि आज्जइ थ्यंकेफइ’ बुद्धं धयाबिज्याःगु दु । व आज्जुइ थ्यंकेत वलपोलं धयाबिज्याःगु शीलया लँ, समाधिया लँ व प्रज्ञाया लँ हे लीमाःगु अपरिहार्यता वसपोलं कनाबिज्यात । छम्हेस्यां शील पालन यानाः उकिया अंश मेपिंत वइगु जुइमखु । ध्यान भावनाया अभ्यास व प्रज्ञा प्राप्तिया ज्या नं अथेहे खः । थुकथं आध्यात्मिक प्रगति यानाः सुख शान्तिया जीवन हनेत सक्षम जुइकेत सुयागुं सिफरिस चले जुइमखु । सिफारिसकर्ता नं दइमखु । थःहे थःगु सिफारिसकर्ता खः । थम्हं यानागु आचरण चर्यां हे निश्चित थासय् थ्यंकी, सुयागुं आशिर्वाद व सिफारिसं मखु । भगवान बुद्धं सुयातं निश्चित थासय् थ्यंकेगु जिम्मा कयाबिज्याःगु मदु । सुयातं स्वर्गया सिफारिस यानाबिज्याःगु मदु । वसपोलया धापू कथं सुं नं मनूयात निश्चित थासय् थ्यंकाबीगु जिम्मेवारी सुनानं कायेफइमखु । उम्ह मनूयात मात्र मार्ग क्यना बीफै । निश्चित थासय् थ्यंकेत उम्ह मनुखं थम्हं हे प्रयास यायेमाः । वसपोलं धयाबिज्याइ– तुम्हेहि किच्चं आतप्पं अक्खातारो तथागता ज्या थम्हं हे यायेमा, तथागत धयापिंसं मात्र लँपू जक क्यना बी । आध्यात्मिकताया विकास यायेगु धयागु थः दुनेया मनोविकारयात मदयेकेगु खः । संसारय् गुलि नं प्रकारया दुःख, पीडा, समस्यात वयाच्वनी उकिया मू हुनि धयागु हे मनोविकार नाप सम्बन्धित खः । मनयात थासय् तयेफःसा दुःख, पीडा व शोकया अवस्था हटे जुयावनीगु जुयाच्वन । थुगु महान आजुइ थ्यंकेत थम्हं हे प्रयास यायेगु जुयाच्वन । सांसारिक ज्याखँ थें थुगु उद्देश्य पुरा यायेत छुं नं कथंया सिफारिस नातावाद कृपावाद चलेमजुइगु खँ भगवान बुद्धं त्याज्जिक हे धयाबिज्याःगु खः ।  "
https://nepalbhasatimes.com/13863,बिचाः,११३८ कौलागा सप्तमी,गज्याःम्ह पासायात पत्याः यायेगु ?,"‘नायुगु बचन ल्हानाः छाःगु नुगः तया जुइपिंसं अनेतने कथं पासा दयेका जुइ । अज्याःपिंत गबलें विश्वास याये मते ।’ थुकथंया पासापिं छिगु न्ह्यःने । जिगु न्ह्यःने । अझ झी सकसियां न्ह्यःने दइ । इमिसं नाइक खँ ल्हाइ । उकिं अःपुक याउँक हे विश्वास नं याइ । तर सुनानं चाइ मखु । इमिगु नाइगु खँय् छागु नुगः दइ । खय्त ला थ्व छपू गाथा खः । थुगु गाथा थौंया मखु । जातक बाखनय् दुथ्याःगु छपु गाथा खः ।                                                         जातक धायेवं झीसं सिउ । थ्व सछि निसः दँ न्ह्यःया जक खँ मखु । थ्व द्वलंद्वः दँ न्ह्यःया खँ खः । तथागत बुद्धया न्हापाया जन्मया खँ खः । वसपोल थीथी इलय् थीथी योनीं जन्म कयाबिज्याःगु घटना खः । थुकथं ५५० योनी वसपोल जन्म कया बिज्याःगु खः । थुगु सकतां घटना जातकय् दुथ्याकातःगु दु । थुपिं मध्ये थुगु गाथा कुक्कट जातक (जातक ४४८) दुने दुथ्याःगु खः । छगू इलय् कौशाम्बी कोसम्बक जुजुं राज्य याना च्वन । उगु इलय् बोधिसत्व खाया योनीइ जन्म जुल । अबले पंया वनय् सलंसः खाया पुचः दु । इपिं सकलें जंगलय् वनाः च्वंवन । अनं भचा उखे इमा छम्ह नं दु । व अतिकं चलाख । नाइक खँ ल्हाये सः । वया खँय् सकसिनं विश्वास याः । उकिं वं छम्ह छम्ह यायां खा नया यंकल । अन्त्यय् बोधिसत्व छम्ह जक ल्यन । व याकःचा जुल । वं थः बचे जुइकथं ज्याखँ यात । इलं लाःबलय् नसा मालाः नल । अनं लिपा पंझाः दुने सुपिया जुल । इमां वयात लाये मफुत । उकिं इमां वयात झंगः लानाः ज्वनेगु बिचाः यात । इमा पंझाःया नापसं च्वंगु सिमाय् च्ववन । इमां खायात पासा थें तायेकाः थथे धाल, ‘पासा कुक्कटराज छ जि खनाः छाय् ग्यानागु ? जि छिलिसे त्वाय् चिने मास्ति वः । फलानागु थासय् नसा मालेगु यक्व दु । अन निम्हं मिले जुया वने । थवंथवय् प्रेमपूर्वक च्वं वने वा । थ्व खँ न्यनाः खां धाल, —‘यःम्ह जितः छ प्रति विश्वास मदु । छ जक हुँ ।’ खां थुकथं लिसः बिल । तर इमा हानं वयात विश्वास याकेगु बिचाः यात । उकिं इमां धाल, ‘जिं न्हापा यानागु पाप कर्मं यानाः छं विश्वास मयाःगु खः । आवंलि अथे याये मखु ।’ तर खां वया खँय् विश्वास मयाः । खां अःपुक हे वयात त्याग यात । खातय्सं इमायात म्हसीके मफुत । वयात अःपुक विश्वास यात । तर व हे इमां खातय्त छम्ह छम्ह यायां स्याना नल । तर बोधिसत्व खां इमायात म्हसीकल । वं इमापाखें गुकथं बचे जुइगु उपाय नं यात । थुकिं यानाः याकःचा जुल । तर नं थःगु ज्यान बचे याये फत । उकिं मित्र कथं थःगु न्ह्यःने दंवःसां शत्रुयात इलय् म्हसीकेमाः । खँ ल्हायेगु स्वभाव थःथःकथंया दइ । गुलिं छाक्क खँ ल्हाइ । गुलिं नाइक स्याचुक्क खँ ल्हाइ । छाक्क कडा बचन ल्हायेगु बांलाःगु व्यवहार मखु । उकिं सकसिनं नाइक खँ ल्हाइपिं ययेकी । थन नाइक खँ ल्हानाः छेँ–बुँ थःगु नामय् याना काइ । किजां दाजुयात छेँनं पितिनी । कलातं भाःतयात स्याइ । अझ थः हे जन्मदाता मांबौपिंत तकं झंगः लाइ । थन नाइक खँ ल्हानाः च्वय्या दर्जाय् थ्यनी । खँ व भाषणं मक्ख याना तइ । तर थःतत हित जुइगु ज्याखँ जक याइ । थःगु निजी स्वार्थ जक पूवंकी । उकिं मिखा तिसिनाः सुयातं विश्वास याये मजिउ । थुगु जातकय् गज्याःपिंत विश्वास याये जिउ धइगु खँ नं कनातःगु दु । गुगु थुकथं दु —पापीम्हेसित गबलें विश्वास याये मते । मखुगु खँ ल्हाइम्हेसित नं गबलें विश्वास याये मते । अले थःके गुण मदुसां दु थें च्वनीम्हेसित नं विश्वास यायेमते । गुलिं गुलिं मनूत प्याःचाःम्ह सा थें जुइ । इमिसं खँ जक ल्हानाः पासापिंत लय् तायेकी । ज्यां मखु । थज्याःपिंत नं विश्वास यायेमते । खालीगु ल्हाः दुपिं खँ जक सःपिं थज्याःपिं निस्सारपिंत विश्वास याये मते । लाज शरम मदुपिंत नं विश्वास याये मते । अकृतज्ञपिं मनूतय्त नं विश्वास याये मते । मिसापिं जुइमा वा मिजंपिं, तुरुन्त मन हिलीपिं जूसा इमित गबलें नं विश्वास याये मते । अनर्थ ज्याखँ याना जुइपिं, अस्थिरपिं, न्ह्याम्हेसितं घात यायेत तयार जुइपिं दापय् दुने सुलाच्वंगु तरवार थें खः । उकिं थज्याःपिंत नं विश्वास यायेमते । नायुगु बचन ल्हानाः छाःगु नुगः तयाः अनेतने कथं पासा दयेका जुइ । थज्याःपिंत नं विश्वास यायेमते । धनसम्पत्ति ठगे यानाः, स्याना जुइपिंत नं गबलें विश्वास याये मते । सुयातं अःपुक छत्थुं विश्वास याये मजिउ । थुकिं थःगु अस्तित्व नापं संकटय् लाये यः । थः जक मखु थःगु वंश नापं न्हना वनेयः । उकिं इलय् हे थः शत्रुयात म्हसीकेमाः । थन खातय्सं इमायात म्हसीके मफुत । वयात अःपुक विश्वास यात । तर व हे इमां खातय्त छम्ह छम्ह यायां स्याना नल । तर बोधिसत्व खां इमायात म्हसीकल । वं इमापाखें गुकथं बचे जुइगु उपाय नं यात । थुकिं यानाः याकःचा जुल । तर नं थःगु ज्यान बचे याये फत । उकिं मित्र कथं थःगु न्ह्यःने दंवःसां शत्रुयात इलय् म्हसीकेमाः । वपाखें तापाक च्वनेमाः धइगु खँयात थुकथं न्ह्यथनातःगु दु । आपालं शत्रुत मित्रया रुपय् लगे जुयाच्वनी । थज्याःपिंत खां इमायात त्याग याः थें त्याग यायेमाः । गुम्हसिनं तुरुन्त खँ थुइका काये फइ मखु । व लिपा शत्रुया ल्हातय् लाःवनी । अले नुगः मछिंक च्वनेमाली गुम्हसिनं तुरुन्त खँ थुइका काइ । व शत्रुया ल्हातं मुक्त जुइ फइ । व इमाया ल्हातं बचे जूम्ह खा थें जुइ ।बुद्धिमान मनुखं अधार्मिक विध्वंशकारी मनूयात त्याग यायेमाः ।  "
https://nepalbhasatimes.com/14319,बिचाः,  ,भिंगु लँपु ज्वने गबलें लिबाइ मखु,"मनूया स्वभाव । सदां थःगु फाइदा स्वइ । व्यापारीं जक मखु । छेँय् नं मांबौपाखें फाइदा कायेगु स्वइ । दाजु व किजाया दथुइ लबः व घाटाया खँ जुइ । गुलिं छतका फाइदाय् सुम्क च्वनी । गुलिं द्वलंद्वः लखौं लखया फाइदा दइगु लँय् ब्वाँय् जुइ । फाइदा वा लबः कायेगु तरिका बिस्कं बिस्कं जुइ । गुम्हेसिनं झंगः लानाः लबः काइ ।                                                         गुलिसिनं मखुगु खँ ल्हानाः लबः काइ । अझ गुलिसिनं ला लबः काल धइगु हे वाः मचायेकं लबः नयाच्वनीपिं नं दु । बुद्धकालया खुज्जुत्तरां नं थथे हे यात । खुज्जुत्तरा लानि सामावतीया भ्वातिं खः । जुजु उदयनं थः लानि सामावतीयात अतिकं मतिना याः । जुजुं लानिया लागिं खुज्जुत्तरायात गू कर्षापणया स्वां न्याके छ्वल । खुज्जुत्तरां न्ह्याबलें प्यंगू कर्षापणया स्वां जक न्याना हइगु । प्यंगू कर्षापण थम्हं लबः काइगु ।खुज्जुत्तरा सदां सुमन माली (गथु)या थाय् स्वां न्याः वनीगु । सुमन तथागत बुद्धया उपासक । उकिं वसपोलया उपदेश न्यनीम्ह । तथागत नापं संघयात भोजन नं नियन्त्रण याइम्ह । छन्हु तथागत नापं भिक्षु संघयात सुमनं भोजन निमन्त्रणा यात । खुज्जुत्तरां स्वां न्याः वल । थुगु इलय् सुमन तथागतयात भोजनया ज्याय् लिमलाः । उकिं व पियाच्वने माल । अन तथागतं उपदेश बियाबिज्यात । खुज्जुत्तरा नं छथाय् फ्यतुनाः वसपोलया उपदेश न्यन । उपदेश न्यँन्यं वं ज्ञान लाभ यात । अन हे स्रोतापन्न नं जुल । उगु दिनय् वं च्यागू कर्षापणया हे स्वां न्याना यंकल । खय्त ला सकसितं कुशल हे यइ । कुशल कर्म हे यायेमास्ति वइ । कुशल भाःपियाः न्हियान्हिथं अकुशल कर्म याना नं च्वनेफु । अकुशल ज्या व अकुशल ज्याया विपाक मथुयाः नं थुकी निरन्तरता बिया च्वनेफु । थुकथं अकुशल ज्याखँ जुयाच्वन धाःसा कुशल मार्ग क्यना बीमाः । थुकिं यानाः व नापनापं वया जःखः सकलें सत्मार्गय् न्ह्याये फइ । न्हापा स्वयां यक्व स्वां ! थ्व खनाः लानि अजू चाल । खुज्जुत्तरां थम्हं न्हापा यानागु अकुशल खँ कन । तथागतया उपदेश न्यनाः थःगु मिखा चाःगु खँ नं न्ह्यथन । थ्व दक्व खँ न्यनाः लानि तसकं लय्ताल । लानियात नं तथागतया उपदेश न्यने मास्ति वल । लानि जूगुलिं उखेंथुखें जुइ मजिल । उकिं खुज्जुत्तरायात न्हियान्हिथं तथागतयात उपदेश न्यंके छ्वत । खुज्जुत्तरां तथागतयाथाय् उपदेश न्यना वइगु । थम्हं उपदेश न्यं थें लानियात कनीगु । थुकिं यानाः लानि तथागतया न्ह्यःने वनेम्वाःल । अय्नं वसपोलया उपदेश न्यने खन । उकिं लानिं खुज्जुत्तरायात गुरुया दर्जा बिल । गुरु सरह सम्मान यात । खुज्जुत्तरां नं न्ह्याबलें च्यागू कर्षापणया स्वां न्याना हयेगु यात । थुकथं लानि नापं वया पासापिंसं नं तथागतया उपदेश न्यने खन । खुज्जुत्तरां थः नापनापं इमित नं सत्मार्ग क्यना बिल । खुज्जुत्तरां दँदँ तक अकुशल कर्म यात । चायेकं मचायेकं थःगु भौतिक सुखभोग स्वल । न्हियान्हिथं प्यंगू प्यंगू कर्षापणया लबः काल । थः जुजु व लानियात झंगः लात । उकी सन्तुष्ट जुया च्वन । तर जब वं तथागतया उपदेश न्यन, थम्हं पलाः द्वंकाच्वनागु वाः चायेकल । थन खुज्जुत्तरां सत्मार्ग मसियाः अकुशल कर्म यात । खय्त ला सकसितं कुशल हे यइ । कुशल कर्म हे यायेमास्ति वइ । कुशल भाःपियाः न्हियान्हिथं अकुशल कर्म याना नं च्वनेफु । अकुशल ज्या व अकुशल ज्याया विपाक मथुयाः नं थुकी निरन्तरता बिया च्वनेफु । थुकथं अकुशल ज्याखँ जुयाच्वन धाःसा कुशल मार्ग क्यना बीमाः । थुकिं यानाः व नापनापं वया जःखः सकलें सत्मार्गय् न्ह्याये फइ । सम्मानित जुइत उच्च दर्जाया जुइमाः धइगु नं मदु । सुनां कुशल कर्म याइ । सु ज्ञानीगुणी जुइ । व हे सम्मानित जुइ । लानि सामावती दकलय् च्वय्या दर्जायाम्ह । खुज्जुत्तरा वया भ्वातिं । अय्नं सामावतीं खुज्जुत्तरायात गुरुया दर्जाय् तल । खुज्जुत्तरां कंगु खँ दुनुगलंनिसें नाला काल । लानिं जक मखु लानिया पासापिं व सेविकापिंसं नापं खुज्जुत्तरायात च्वय्या दर्जाय् तल । रुप रंग स्वयां स्वभाव हे उच्च धइगु खँ नं खुज्जुत्तराया जीवनीं क्यं । खुज्जुत्तरा छम्ह भ्वातिं जक मखु, लंगडा खुत्यां खुत्यां कयाः जुइम्ह । न्हापा वया स्वभाव बांलाः मजू । तर जब बुद्धया शरणय् वल वया स्वभावय् हिउपाः वल । थुकिं यानाः वं लानि नापं मेपिंत नं सत्मार्ग क्यना बीफत । वया रुपय् ला हिउपाः मवः । तर वया स्वभावय् वःगु हिउपालं व सम्मानित जुल । सकसिनं वयात हनाबना तल । झीगु समाजय् सुनानं छुं खुया काइ, वयात सदां खुँया दर्जाय् तया तइ । वया जीवंकाछि खुँया छाप लानाच्वनी । अझ वया सन्तानयात तकं खुँया सन्तान कथं नां बी । मांबौया अकुशल ज्याखँ कायम्ह्याय्या लिउलिउ तया बी । तर खुँ सदां खुँ हे जुयाच्वनी मखु । थ्व खँ खुज्जुत्तराया जीवनीं क्यं । खुज्जुत्तरा छम्ह खुनि खः । छम्ह झंगः खः, जुजु व लानियात अःपुक याउँक झंगः लानाच्वंम्ह । तर छन्हु वं थःगु अकुशल ज्या थुइकल । थुकिं यानाः छम्ह झंगः व खुनि नं स्रोतापन्न फल प्राप्त यात । भिंगु लँपु म्हसीकेत उखेंथुखें वनेमाः धइगु मदु । छथाय् च्वनाः नं भिंगु लँपु लुइकेफु । सत्मित्रया संगतं सदां भिंगु लँपु क्यना बी । लानि सामावतीयात नं थथे हे जुल । खुज्जुत्तरां सत्मार्ग म्हसिल । वं लानियात नं सत्मार्ग क्यना बिल ।खुज्जुत्तरां अकुशल कर्मयात निरन्तरता बियाच्वंगु जूसा पाप कर्मं वयात लित्तु लीगु खः । जुजु व लानिं वया अकुशल कर्म सिउसा वयात दण्ड बीगु जुइ । तर खुज्जुत्तरा दण्डपाखें तापात । पाप कर्मं मुक्त जुल । वं थःगु दोषयात लानिया न्ह्यःने नाला काल । आत्मआलोचना यात । थुकिं यानाः व पण्डित जुइ फत । सकसियां यःम्ह जुयाच्वने फत ।  "
https://nepalbhasatimes.com/14822,बिचाः,  ,संविधानय् मौलिक अधिकारया खँ,"पंचायतकालय् हरेक जुलुस व आमसभा जुइगु इलय् राजनीतिक नेतातय्सं ल्ह्वनीगु छगू महत्वपूर्ण खँ मौलिक व राजनीतिक अधिकार खः । उगु इलय् सभा, सम्मेलन यायेगु, जुलुस यायेगु, विरोध प्रदर्शन यायेगु नापं थीथी कथंया राजनीतिक अधिकारं नागरिक समाज बञ्चित जुयाच्वंगु खः ।                                                         अथे जुयाः राजनीतिक अधिकार माग यानाः सरकारयात दबाब बीगु ज्या जुयाच्वंगु खः । नापनापं म्वाये खनीगु, नये खनीगु, स्वास्थ्य, शिक्षा व रोजगार थेंज्याःगु जन्मसिद्ध अधिकार वा मौलिक अधिकारया माग नं अबले पञ्चायती शासक समक्ष राजनीतिक दलया नेता, कार्यकर्ता व नागरिक समाजं न्ह्यब्वयेगु याना वयाच्वंगु खः । तर उगु इलय् फयांफत्ति नागरिक छगू तह क्वय् हे लाकेगु वा जनतायात रैती हे यानाः थः सदां जुजु हे जुइगु शासकतय् चाहना कथं जुजु व प्रजा वा रैती कथं विभाजन यानातःगु खः । आः देय् प्रजातान्त्रिक युगय् दुहां वनेधुंकूगु दु । आः सभा जुलुस यायेगु, पर्चा पम्प्लेटिङ यायेगु, गोष्ठी सम्मेलन नापं थीथी कथं संगठनया अधिकार चूलायेधुंकूगु दु । नापनापं शिक्षा, स्वास्थ्य व रोजगार यायेगु नं अधिकार चूलाःगु दु । थथे राजनीतिक व मौलिक अधिकार प्राप्त जुइधुंकाः नं जनतां आः नं उकिया उचित प्रयोग वा अभ्यास धाःसा याये खनाच्वंगु मदुनि । नेपाःया संविधान २०७२ पाखें प्रत्यायोजन यानातःगु थ्व मौलिक व राजनीतिक अधिकार कार्यान्वयन यायेत पंगः दुगु धाःसा मेगु खँय् मखुसें कानूनया अभावं हे खः । २०६३ सालय् निर्माण जूगु अन्तरिम संविधानं हे शिक्षा व स्वास्थ्य निःशुल्क यायेगु धइगु प्रावधान उल्लेख यायेधुंकूगु खः । तर थौं झिंनिदँ दयाः नं उकियात परिपालना याये फयाच्वंगु मदुनि । झिदँय् छक्वः संविधान हे परिमार्जित याये मालीगु धाइ । तर झीथाय् झिंनिदँ न्ह्यः पारित यानातःगु प्रावधान आः तकं लागू मजूनि । पंचायती कालय् २०३६ साल २०४६ साल थज्याःगु हे राजनीतिक रुपं उथलपुथल जूगु साल खः । प्रजातान्त्रिक धाःगु बहुदलीय शासन व्यवस्था लागू जुइधुंकाः २०५२ साल व २०६२ सालं थज्याःगु कथं हे राजनीतिक रुपं उथलपुथलया ई जुया बिल । तर जनताया जीवनस्तरय् धाःसा म्हिगः गथे खः अथे हे कायम जुयाच्वन । थ्व इलय् नेपाःया संविधानय् समाजवाद उन्मुख संविधान धकाः घोषणा यानातये धुंकूगु दु । उकिं प्रगतिशील खने दयेकेगु लागिं हे जक थ्व बुंँदात उल्लेख यानातःगु खँ जनतां थुइका हये धुंकूगु दु । उमिगु न्हूगु जीवन शैली कायम जुइफुगु खने मदु । म्हिगः गथे पंचायती व्यवस्थां दबे यानातःगु कारणं थःपिनिगु आर्थिक उन्नति, सांस्कृतिक स्तरया विकास व खुल्ला रुपं न्ववायेगु, हालेगु व ल्यायेगु क्षमता विकास याये मफुगु कारणं वर्गीय रुपं जनता लिउने लाःगु खः, आः नं उगु स्वभावय् हिउपाः हयेगु क्षमता नेपाली जनतायाके मदुनि । थथे जूगु मू कारण धइगु राजनीतिक हिउपाः जनताया जीवनस्तरय् मथ्यंगु कारणं खः । उकिया लागिं दकलय् माःगु चीज धइगु व्यवहारिक रुपं नेपाली जनताया सोच, विचार व धारणाय् हिउपाः हये मफुगुलिं हे खः । नेपाःया वर्तमान संविधानयात संसारया दकलय् अप्वः मौलिक हकया व्यवस्था यानातःगु संविधान मध्ये छगू कथं कयातःगु दु । थज्याःगु उत्कृष्ट संविधान कायम जूपिं नेपाली जनतां आः तक उकिया वास्तविक अनुभूति धाःसा याये खनाच्वंगु मदुनि । थथे जूगु कारण संविधान व कानून कथं चले जुइमाःपिं राजनीतिक दलया नेतातय् सोच विचारय् हिउपाः वये मफुगुलिं खः । फुक्कं धइथें राजनीतिक नेतात म्हिगःया पंचायती भूतं ग्रसित जुयाच्वंगु दु । पंचायती शासन व्यवस्थाय् गथे जुजुं नियुक्त याःपिं अले नां जक निर्वाचित जुयाः जुजुं धाधाःथे च्वनीपिं राष्ट्रिय पंचायतया सदस्यत थःगु हे कथं शासक वा जनतानापं अलग्ग च्वनाः शासन यानाच्वनेगु स्वभाव कायम याना च्वनीपिं खः, आः नं उकि खास हे हिउपाः वःगु मदुनि । म्हिगः श्रीपेच पुनाः जुजु हे धायेक शासन याइगु थासय् अबलेया जुजुया स्वयां अप्वः सम्पत्ति गथे दयेकेगु व सुख सुविधा गथे भोगे यायेगु धइगु हे आःया राष्ट्रपति, प्रधानमन्त्री व मन्त्रीमण्डलय् च्वनीपिं नेतातय् सोच कायम जुयाच्वंगु दु । थःपिं जनतापाखें हे निर्वाचित जुया वयापिं व जनता प्रति थःपिं पूर्ण रुपं बफादार जुइमाः धइगु हे ल्वःमंकेगु यानाहःगु दु । चुनावय् छक्वः थीथी कथं आश्वासनया प्वः क्यनाः मत कायेगु व मतं त्यानावंपिं व दांया भरय् समानुपतिक रुपं त्याकाछ्वःपिं राजनीतिक नेतातय् स्वभावय् म्हिगः पंचायती व्यवस्थाया राष्ट्रिय पंचायतया सदस्यया स्वभाव स्वयां छुं नं मपाःगु कारणं कानून व संविधानयात जनताया लागिं हे जक दयेकूगु खः व थःपिसं उगु संविधान व कानून माने यायेत बाध्य मदु धइगु सोच विकास जूगुलिं जनताया अधिकार अन लाः थन लाः मदयाच्वंगु खः । देय्या दकलय् च्वय्या मान्यता बियातःपिं राष्ट्रपति, उपराष्ट्रपति, प्रधानमन्त्री, उपप्रधानमन्त्रीनिसें स्थानीय सरकार प्रमुख व वडाया अध्यक्षया मनसाय तकं थःपिं थेंज्याःम्ह सुं मदु थेंज्याःगु यायेगु प्रवृत्तिया कारण थथे हे जनताया अधिकार कुण्ठित जुयाच्वंगु खः । थ्व धइगु पंचायती भूत आः तकं म्वानाच्वंगु वा जनताया अधिकारयात क्यनेगु वा थें जक यानाच्वनेगु प्रबृत्तिं खः । गुलिं सविधानय् उल्लेख जूगु अधिकार कानून मदया बञ्चित जुयाच्वंगु दु । गुलिं कानून वयेधुंकाः नं निर्देशिका मवया पालना मजूगु अवस्था दु । अथे जुयाः नं कानून व निर्देशिका तयार याइगु निकाय प्रतिनिधिसभायात हे सक्रिय यायेमाःगु थौंया आवश्यकता खः । उलि जक मखु कि सम्पूर्ण अधिकार स्थानीय सरकारयाके वयेधुंकूगु खँ स्पष्ट जुइ धुंकाः आः नं स्वाभाविक रुपं हे स्थानीय निकाययात अधिकार सम्पन्न यानाः उकियात व्यवहारय् प्रयोग यायेमाःगु खनेदु । थ्व इलय् नेपाःया संविधानय् समाजवाद उन्मुख संविधान धकाः घोषणा यानातये धुंकूगु दु । उकिं प्रगतिशील खने दयेकेगु लागिं हे जक थ्व बुंँदात उल्लेख यानातःगु खँ जनतां थुइका हये धुंकूगु दु । जनताया अधिकार धाःसा अन लाः थन लाः मदयेक तयेगु अले थःपिनि अधिकार धाःसा कायम हे याना तयेगु ज्या जुल धाःसा थ्व थें तानाशाही प्रवृति मेगु छु जुइ फइ ? संविधानय् उल्लेख जुइधुंकूगु नागरिक अधिकार, मौलिक अधिकार व राजनीतिक अधिकार प्रदान यायेगु निंतिं सरकारं सदनयात प्रयोग यानाः नियमावली व निर्देशिका तयार यायेमाःगु खः । तर आः तकं संविधान जारी जूगु स्वदँ फुइ धुना नं छुं नं कथंया निर्देशिका व नियमाबली तयार यायेफुगु मदुनि । थौं विडम्वनाया खँ हे थ्व जुयाच्वंगु दु ।  "
https://nepalbhasatimes.com/14849,बिचाः,  ,व्यवस्था हिउसां प्रबृत्ति वहे,"नेपाःया राजनीतिक इतिहासय् राणाकालीन जहाँनिया व्यवस्था, पंचायती व्यवस्था, बहुदलीय व्यवस्था जुयाः आः गणतान्त्रिक–लोकतान्त्रिक व्यवस्थाय् हिलेधुंकूगु दु । तर देय्या राजनीतिक व्यवस्थाय् न्ह्याक्व हे हिउपाः वःसां व्यवस्थायात न्ह्याकीपिं, थ्व व्यवस्थाय् शासन याइपिं व व्यवस्थायात चलायमान याइपिं राष्ट्र प्रमुख, सरकार प्रमुख धाःपिनि चरित्र, स्वभाव, प्रवृत्ति व संस्कारय् धाःसा आः तक छुं हे हिउपाः वःगु खने मदु ।                                                         एकतन्त्रीय जहाँनिया शासनंनिसें कयाः थौं संघीय लोकतान्त्रिक गणतन्त्रया व्यवस्था तक थ्यने धुंकूसां प्रबृति व संस्कार धाःसा वहे जुयाच्वंगु थौं तःधंगु समस्याया विषय जुयाच्वंगु दु । न्हापा राजतन्त्र दुगु इलय् नं राजसंस्था निरंकुश जुल, राजनीतिइ दरवारियातय् चलखेल अप्वः जुल, दरवारियातय् सुख सुबिधा अप्वयेकेगु ज्या जुल, बिलाशिता अप्वः जुल, परिवारवादय् तक्यना च्वन धकाः द्वपं बीगु याइ । तर आः ला राजतन्त्र मदये धुंकल । राजसंस्था नं मदयेधुंकल । राजपरिवार धइगु नं मदये धुंकल । शासन व प्रशासनय् दरवारियातय् चलखेल मदयेधुंकल । आः देय् पूर्ण रुपं संघीय लोकतान्त्रिक गणतन्त्रय् रुपान्तरण जुइधुंकल । तर थ्व गणतन्त्रया इलय् नं पुलांगु राजतन्त्रया अबशेष धाःसा कायम हे जुयाच्वंगु दनि । सरकारया प्रबृत्ति, संस्कार नं वहे कायम जुयाच्वंगु दनि । थौं नं राष्ट्र प्रमुख, सरकार प्रमुखया रवैया न्हापाया राजपरिवारया रवैया स्वयां खास हे पाःगु खने मदु । उपिं गनं ‘सवारी’ जुल धाःसा निघौ स्वघौ न्ह्यवंनिसें लँ बन्द यानाः सर्वसाधारण जनतायात दुःख बीगु कम जूगु मदुनि । विरामी ज्वना वःगु एम्बलेन्सयात तकं लँ पना तइ । राजतन्त्रया इलय् जुजु विशेष तःधंगु व राजकीय ज्याय् जक उखेथुखे सवारी जुइ । देशय् राजतन्त्रयात चीकाः संघीय लोकतान्त्रिक व्यवस्थाया राष्ट्र प्रमुखंनिसें स्थानीय तहया पदाधिकारीत नापं सुविधाया पुखुली चुर्लम्म डुबे जुयाच्वंगु दु । सकलें पदाधिकारीत थःथःगु सुबिधा बढे यायेगु, विदेशय् चाःहिलेगु आदि थेंज्याःगु ज्याय् तक्यनाच्वंगु दु । तर गणतन्त्रया राष्ट्रप्रमुख चिचीधंगु ज्याझ्वलय् ब्वति कायेत वा सामान्य कथंया शिलान्यास व सम्मेलनया उद्घाटनय् यायेगु ज्याझ्वलय् तकं थ्यनाच्वनी । अले सतक बन्द यानाः नागरिकतय्त सास्ती यानाच्वनी । राष्ट्रपतिया न्ह्यःने लिउने लस्कर गाडीत दइ । राजतन्त्रया इलय् जक चले जुइगु चलन आः नं कायम हे जुयाच्वंगु दनि । थ्व खनाः सर्वसाधारण नागरिकतय्सं धायेगु यानाच्वनी– राजतन्त्रया राजा वन गणतन्त्रया राजा वल । थज्याःगु अवस्थाय् महामहिम राष्ट्रपतिजुं नं थःगु बुद्धि विवेक छ्यलाः जनतायात दुःख मजुइगु उपाय मालेगुपाखे सुझाव बी माःगु खः । अझ थौकन्ह्य ला जनतां तुइनया भरय् खुसि छी मालाच्वंगु दु, राष्ट्रपतियात धाःसा १८ करोडया गाडी माल धकाः सरकारयात दबाब बियाच्वंगु दु । राष्ट्रपतिया अदुरदर्शिता थुकिं बांलाक हे क्यनाच्वंगु दु । गुकिं यानाः लोकय् वय्कःया बदनाम नं जुयाच्वंगु दु । संघीय लोकतान्त्रिक गणतन्त्र व्यवस्था नं थौंकन्हय् नातावाद, कृपावाद, चाकरी, चाप्लुसी, भ्रष्टाचार व अनियमितताय् चुर्लुम्म डुबे जुयाच्वंगु दु । थीथी राजनीतिक दलया ततःधंपिं नेता मन्त्रीतय् कलाःपिं समानुपातिकपाखें सांसद जुयाः मन्त्री तकं जुयाच्वंगु दुसा गुलिं चाहिँ एनजीओ, आइएनजीओया प्रमुख हर्ताकर्ता जुयाः हरेक लागाय् राजनीतिकरण यासें भागबण्डा यानाः शिक्षा, स्वास्थ्य, यातायात, उद्योग, ब्यापार, व्यवसायय् सिण्डिकेट यानाच्वंगु दु । थुकिं यानाः शान्ति सुरक्षा अस्तव्यस्त जुयाः हरेक लागाय् राजनीति हावी जुयाच्वंगु दु । देशय् राजतन्त्रयात चीकाः संघीय लोकतान्त्रिक व्यवस्थाया राष्ट्र प्रमुखंनिसें स्थानीय तहया पदाधिकारीत नापं सुविधाया पुखुली चुर्लम्म डुबे जुयाच्वंगु दु । सकलें पदाधिकारीत थःथःगु सुबिधा बढे यायेगु, विदेशय् चाःहिलेगु आदि थेंज्याःगु ज्याय् तक्यनाच्वंगु दु । देय् व नागरिकतय् आवश्यकतायात सहज यायेगुपाखे छुं नं कथंया कुतः यानाच्वंगु खने मदु । वा यानाच्वंगु हे मदु धाःसां जिउ । तर भाषण यायेगु ज्याय् धाःसा उखान टुक्का न्यंकेगु, रेल व पानी जहाजया चर्चा यायेगु, ग्याँसया पाइप लाइन हयेगु खँ जक ल्हानाः जनतायात अझ नं मख्ख हे यानाच्वंगु दनि । शान्ति सुरक्षा, महंगी, भ्रष्टाचार, आर्थिक अनियमितता गन खः अन हे तिनि । न्हियान्हिथं बलात्कारया घटनात सार्वजनिक जुयाच्वंगु दु । तर नियन्त्रण व कारवाहीया समाचार धाःसा गनं पिहां वःगु खनेदु ।गणतान्त्रिक लोकतन्त्रय् शासकतय्सं सादा जिवन उच्च बिचारया नीतियात नाला काये फयाच्वंगुु मदु । धाइपिंसं ला वंगु निर्वाचन लिपा गठन जूगु नेकपाया दुई तिहाइया सरकार अस्तित्वय् वःगु गुला दयेधुंकूसां सरकार जनसरोकारया ज्या नागरिकतय् अपेक्षा कथं छँं प्रतिशत तक नं याये फयाच्वंगु मदु धायेगु यानाच्वंगु ुद । देय् व जनताया समस्या गन खः अन हे तिनि । अथे ला गुलाया ई धइगु उलि ताहाकःगु ई मखु । अय्नं खस भासं छगू उखान दु नि – हुने बिरुवाको चिल्लो पात । थौंकन्हय् अथे जुयाच्वंगु मदु । तर दुई तिहाइया सरकारय् च्वंपिं मन्त्री, सांसद, दलया नेतातय्सं क्यनीगु फुइँ धाःसा न्हियान्हिथं बढे हे जक जुयाच्वंगु दु । आत्मग्लानीया अनुभव गनं नं जूगु खने मदु । अथेला नागरिकतय्सं अपाय्च्वः ततःधंगु अपेक्षा व चाहना नं यानाच्वंगु दु । ततःधंगु आकांक्षा नं जनतायाके मदु । न्हियान्हिथं अःपुक जनजीविक चले यायेत माःकथंया हलंज्वलं सहज जक जूसां गाः धइगु उमिगु इच्छा खः । देशय् शान्ति सुरक्षा दयेमाः, नागरिकतय्त राष्ट्र प्रमुखया सवारीया नामय् सास्ति याये मजिउ हे जक धायेगु यानाच्वंगु दु । लोकतन्त्रय् जन चाहना कथं राज्य न्ह्याकेमाः । सरकार उकथं हे चलायमान जुइमाः । यायेमाः । स्थानीय सरकार, संसद, सरकार प्रमुख, राष्ट्र प्रमुखतय्सं जनचाहना कथं ज्या यायेमा, देय् व जनताया लागिं ज्या यायेमाः धइगु हे जक उमिगु इच्छा खः । सरकारय् च्वंपिं मन्त्री व संसदय् च्वंपिं सांसद अले नेतातय्सं थःगु बानी ब्यहोरा मिजास बोली चरित्र व नैतिकता बांलाकाः घमण्ड यायेगु त्वःते हे माः । जनताया न्ह्यःने उमिसं फुइँ यायेगु मखु । नरम जुइमाः । सहनशील जुइमाः । जनताया खँयात नुगः बियाः न्यनेमाः । थुलि जक याना बिल धाःसां आःयात जनतां राहत महसुस याइ । जा तक हे नये मखंपिं जनतायात ततःधंगु आश क्यनाया छुं अर्थ मदु ।  "
https://nepalbhasatimes.com/14718,बिचाः,  ,"प्रा. माणिकलाल श्रेष्ठयात भिंतुना ,पद्मरत्नया निर्वाण कामना याना","#माधवलाल प्रधान                                                          नेपालभाषा एकेदेमिं दँय्दसं बिया वयाच्वंगु दान्यहिरा सिरपाः थुगुसी (ने.सं. ११३८या अन्तपाखे) वरिष्ठ समालोचक प्रा. माणिकलाल श्रेष्ठयात, अले दान्यहिरा हःपाः सिरपाः व दान्यहिरा विज्ञान प्रविधि हःपाः सिरपाः छसिकथं पत्रकार व साहित्यकार नजरराम हर्जन व वैज्ञानिक मुनिबहादुर शाक्ययात लःल्हाःगु बुखँ ब्वनाः जितः नं लय्ताः वल । पुस्कार कयादीपिं वय्कःपिं सकसितं भिंतुना । थन जिं ब्वँमिपिनि ध्यान सालेगु कुतः यानागु वरिष्ठ समालोचक प्रा. माणिकलाल श्रेष्ठजुया विषयय् खः । गुगुं इलय् राजनीतिइ सक्रिय जुयादीम्ह अले थनिं न्यय्दँ न्ह्यवनिसें नेपालभाषाया ख्यलय् च्वसा न्ह्याका वयाच्वंम्ह, नेपालभाषा व अंग्रेजी साहित्यया विद्वान प्रा. श्रेष्ठजुया म्हसीका जिं बिया च्वनेगु आवश्यक मखना । यद्यपि वय्कलं जीवनय् पुरस्कार कयादीगु धयागु थ्व हे न्हापांगु पटक जुइफु । सही व्यक्ति ल्ययाः सिरपाः बिउगुलिं नेपालभाषा एकेदेमियात सुभाय् मबिसे मगाः । नेपालभाषा साहित्य समालोचना ख्यलय् प्रा. माणिकलाल दाइयागु योगदान यक्व दु । थन समालोचना धयागु छु खः सीकेगु आवश्यक जू । थुथाय् वय्कलं बियादीगु परिभाषा लुमंकेबह जू । न्ह्यागु प्रकारया साहित्य नं अर्थात कविता, प्याखं, उपन्यास फुक्कया जीवननाप तप्यंक सीदयेक स्वापू दइ, साहित्य धयागु छगू कथं जीवनया व्याख्या खः । समालोचना साहित्यया व्याख्या खः । अथे जूगुलिं समालोचना जीवनया व्याख्याया व्याख्या खः (समालोचनाया सिद्धान्त सफुलिइ उल्लेखित) । थुकियात मेकथं धायेगु खःसा छुं नं कृतिया थीथी पक्ष गथेकि विचार, शैली आदि अध्ययन यानाः विश्लेषण यायेगु, मूल्यांकन यायेगु हे समालोचना जुइ । ने.सं. ११०८ स च्वसापासाया लुखां पिहांवःगु वय्कः श्रेष्ठजुया ‘समालोचना सिद्धान्त’ झीगु साहित्यिक धुकुया अमूल्य निधि खः । झी कवि केशरी चित्तधर हृदय व भाषा निभाः प्रेमबहादुर कसाःजुपिनिगु विशेष आग्रह कथं च्वयादीगु उगु सफू नेपालभाषाया साहित्यकार व विद्यार्थी न्ह्याम्हेसिनं ब्वने हे माःगु खः । थुकी समालोचनाया खँ जक मखु, साहित्य धयागु छु, छाय् ? काव्य, प्याखं, उपन्यास, महाकाव्य आदिया व्याख्या यानातःगु दु । इलय्ब्यलय् पिहां वयाच्वंगु नेपालभाषा सफूया समीक्षात्मक भूमिका च्वयाः प्रा. श्रेष्ठजुं झीगु साहित्य बारे ब्वँमिपिंत थुइकाबीत यक्व ग्वाहालि यानादीगु दु । गथेकि आधुनिक कविताया विषयय् स्व. बुद्ध साय्मिया ‘जि ः जिगु वर्तमान’ सफूया भूमिका, बाखं व उपन्यासया विषयय् स्व. गिरिजाप्रसाद जोशीया ‘धकिं’ सफूया भूमिका आदि न्ह्यथनेबहः जू । वय्कःया च्वसुपाखें साहित्यिक कृति थुइकेत, मूल्यांकन यायेत आपालं ग्वाहालि जूगु दु । झीगु भाषिक ख्यलं वय्कःया गुणयात सदां लुमंका तइ । लुमंकेबहगु मेगु खँ नं दु । तःदँ तक नेपालभाषा केन्द्रीय विभागय् प्राध्यापन यानादीम्ह माणिकलाल दाइया निर्देशन कथं थेसिस च्वयाः नेपालभाषाय् गुलिसिनं पीएचडी यानादीगु दु । एमए याःपिं ला यक्व हे दइ । उकी मध्ये छम्ह थ्व पंक्तिया च्वमि नं खः । क्लासय् नं वय्कःया लेक्चर न्यनाच्वनेबलय् न्ह्यइपुसे च्वं । तर थौंकन्हय् वय्कः म्हसुख मदयेकाः अस्पताल भर्ना जुयाच्वन धयागु खँ थ्व हे झीगु न्हिपौ ब्वनाः सिउगु खः । जि थः नं उसाँय मदया च्वंम्ह जूगुलिं वय्कः नाप स्वापू तयेगु सम्भव मजुल । वय्कःया भिंउसाँय् व ताःआयुया कामना याना । खय्त ला आः नेपाल संवत् ११३९ न्हूदँ वयेधुंकूगु दु । अय्सां झीत छुं लय्ताः वःगु मदु थें च्वं । नेपालभाषा लिसें नेपाःया मानवअधिकार व आदिवासी जनजातिया आन्दोलनया न्ह्यलुवाः पद्मरत्न तुलाधर मदुगुलिं झलीगु भाषाख्यः हे स्तब्ध जूगु दु । वय्कःया मृत्यु धयागु छगू अकल्पनीय दुर्घटना खः, छाय्कि करिब निला न्ह्यः तिनि वय्कःया ज्याजंक्वया उपलक्ष्यय् भाषण यानादीबलय् ‘जि बुरा मजूनि, जिगु म्ह जकं बुरा खः’ धयादीगु खः । अझ ‘आदिवासी जनजातिया लागि आन्दोलन न्ह्याकेमानि । झी निरास जुइमाःगु मदु । झी ग्यायेमाःगु मदु’ धकाः हःपाः बियादीम्ह अज्याःम्ह मनू मस्तिष्कघाट जुयाः आकाझाकां मन्त । झीगु न्हूगु दँ उपलक्ष्यय् भिंतुना कालबिल यायेत नं छुं उत्साह मंत । नेपाल संवत्यात तःजिक हनेगु व राष्ट्रिय मान्यता बीकेगु निंतिं आन्दोलनया नेतृत्व यानादीम्ह वय्कः तुलाधरजु खः । नेपालभाषाय् निबन्ध, कविता, ख्यालः आदि च्वयाः नेपालभाषा पत्रिका (न्हिपौ) व झी लय्पौया सम्पादन यानाः जक मखु, नेपालभाषा मंकाः खलःया नं नेतृत्व यानाः झीगु भाषा व साहित्ययात च्वन्ह्याकेगुली आपालं योगदान बियादीगु दु । नेपाःया राजनैतिक ख्यलय् नं शान्तिवार्ताया लागि सहजकर्ताया भूमिका म्हिताः यक्वसित प्रभावित यानादीगु दु । वय्कः मदुगु धयागु नेपालभाषा व आदिवासी जनजातिया लागिं तःधंगु अपुरणीय क्षति खः । आन्दोलन गुगु न्ह्यानाच्वंगु खः, गुकी पद्मरत्नं ल्हाः तयाच्वंगु खः, उकिया आजुइ मथ्यंनि । वय्कः थज्याःम्ह साहसी व इमान्दाम्ह नेता मेपिं दइमखु । वय्कःयात अवश्यक नं निर्वाण प्राप्त जुइ । मेगु खँ पद्मरत्नजुयात लुमंकाः धायेगु खःसा समालोचना धइगु साहित्यिक कृतिया जक मखु, थःगु जीवनया नं याये सयेकेमाःगु जुयाच्वन । थःगु अधिकार हनन जुलं नं झी छुं हे मखुथें यानाः च्वनाच्वन । थःगु मांभाय् त्वःताः मेगु भाय् मस्तय्त स्यनीपिं झीपिं न्हाय् ध्यनाः सर्गः खनीपिं जुयाच्वन । थुकी पद्मरत्न तुलाधरजुं कडा विरोध यानादीगु दु । वय्कःयात धाथेंगु श्रद्धाञ्जली बिइगु खःसा झी नेवाःतय्सं थ्व प्रवृत्ति मदयेके माःगु दु । थःगु मूल्यांकन थःपिंसं हे यायेमाःगु दु ।  "
https://nepalbhasatimes.com/14722,बिचाः,  ,ट्रम्पया अमानवीय व्यापार नीति,"अमेरिकी राष्ट्रपति डोनाल्ड ट्रम्प राष्ट्रपति जुइ न्ह्यः छम्ह व्यापारी खः । अर्बपति व्यापारी ट्रम्प राष्ट्रपतिइ त्यायेधुंकाः अमेरिकी कुटनीति नं व्यापारं निर्देशित जुया वयाच्वंगु दु । राष्ट्रपति जूगु छुं ई लिपा हे ट्रम्पं चीन लिसें युरोप, क्यानाडालिसे व्यापार युद्ध हे सुरु याःगु खः ।                                                         ‘अमेरिकी फस्र्ट’ (अमेरिकी जनता दकलय् न्ह्यःने) धयागु नारा बियाः ट्रम्पं उद्योग–व्यवसायय् जक मखु राजनीति, कुटनीति, वातावरण, स्वास्थ्य हरेक क्षेत्रय् व्यापार नीतियात प्राथमिकता बिया वयाच्वंगु दु । हरेक क्षेत्रय् अमेरिकायात लबः दइगु कथं व्यापारिक दृष्टिं स्वयेगु यानाच्वंगु खः । थथे व्यापारिक दृष्टि स्वयेगु यानाच्वंम्ह ट्रम्पं आः मानवीयता तकं व्यापारया हे दृष्टिं स्वःगु दु । थुकिया ज्वलन्त उदाहरण खः ट्रम्पया साउदी अरब व साउदी युवराज सलमानयात कयेच्यायेगु नीति । साउदी अरब व साउदी युवराज थौंकन्हय् पत्रकार जमाल खाशोज्जीया हत्या लिपा विश्वन्यंकं आलोचित जुयाच्वंगु दु । खाशोज्जीया हत्यायात विश्वया नेतात लिसें विश्वन्यंकंया सञ्चार माध्यमतय्सं अमानवीय हत्याकाण्ड धकाः आलोचना यानाच्वंगु दु । साउदी अरबयात कुंखिनाः लेख च्वया वयाच्वंगु कारणं हे जक खाशोज्जीया हत्या जूगु खँ पिहां वयाच्वंगु दु । थुकी प्रत्यक्ष रुपं साउदी युवराज समालनया ल्हाः दु धयागु खँ अमेरिकी गुप्तचर एजेन्सी सिआइएं तकं धायेधुंकूगु दु । तर अमेरिकी राष्ट्रपति ट्रम्पं थज्याःगु न्ह्याथे जाःगु खँ सार्वजनिक जूसां थःम्हं साउदी अरबयात त्वःते फइमखु धकाः तप्यंक हे धायेधुंकूगु दु । ट्रम्पया थ्व धापू पूवंक हे वं नालाच्वंगु व्यापार नीतिया कारणं हे वःगु खः धयागु खँय् सुयां शंका मदु । साउदी लिसे अमेरिकाया दया वयाच्वंगु अर्बौं डलरया व्यापारयात ध्यानय् तयाः हे ट्रम्पं साउदीं याःगु अमानवीय ज्याय् नं मिखा तिस्सिया बिउगु दु । पत्रकार खाशोज्जीया हत्या इस्तानबुलय् च्वंगु साउदी अरबया महावाणिज्य दूतावासय् जूगु खः । थः कलाःलिसेया पारपाचुकेया भ्वं दयेकेग निंतिं दूतावास वंम्ह खाशोज्जीयात साउदी एजेन्टतय्सं दूतावास दुने हे स्यानाबिउगु खः । न्हापा ला साउदीं खाशोज्जया हत्या जूगु खँ तकं अस्वीकार याना वयाच्वंगु खःसा विश्व समुदाय व सञ्चार माध्यमया तःधंगु दबाब लिपा साउदीं दूतावास दुने हे खाशोज्जीया हत्या जूगु स्वीकार याःगु खः । थ्व हत्याया इलय् साउदी एजेन्ट व खाशोज्जी दथुइ जूगु खँल्हाबल्हा रेकर्ड नं जुयाच्वंगु दु । अमेरिकी राष्ट्रपति ट्रम्प थम्हं हे थ्व अडियो तसकं भयावह व दर्दनाक जूगु खँ धया वयाच्वंगु दु । अले थ्व हत्यायात कयाः विश्वं साउदी अरबयात बेक्वः मिखां स्वयाच्वंगु दु । थज्याःगु इलय् राष्ट्रपति ट्रम्प साउदीया कवच जुयाः वयागु रक्षाया निंतिं न्ह्यःने वयाच्वंगु दु । ट्रम्पं छगू वक्तव्यय् पितबियाः अमेरिका साउदी अरबलिसे दु धकाः धाःगु दु । साउदी व साउदी युवराज सलमानं याःगु अमानवीय ज्यायात खिचा खि त्वपुइथें त्वपुयाः ट्रम्पं धाःगु दु, ‘जुइफु सउदी पत्रकार खाशोज्जीया हत्याया बारे युवराज सलमानं फुक्कं सिउगु नं जुइफु, शायद मसिउगु नं जुइफु । तर न्ह्यागु जूसां अमेरिका साउदी अरब लिसे दु ।’ खाशोज्जीया हत्यायात कयाः विश्वं साउदीयात शंकाया मिखां स्वयाच्वंबलय् ट्रम्प थुकथं खुल्ला रुपं साउदीया पक्षय् वःगु छगू प्रमुख कारण धयागु साउदी अरबं अमेरिकाय् याना वयाच्वंगु लगानी खः । ट्रम्पया हे कथं साउदी अरबं अमेरिकाय् जक ४५० अर्ब डलर लगानी यानातःगु दु । थुलि जक मखु अमेरिकाया प्रमुख आयश्रोत जुयाच्वंगु हतियारया छगू मू खरिदकर्ता नं साउदी हे जुयाच्वंगु दु । थ्व ल्याखं अमेरिकाया अर्थतन्त्रय् सउदी अरबया बांलाःगु योगदान दयाच्वंगु दु । अथे जूगुलिं अमेरिका साउदीयात तंचायेके चाहे जुयाच्वंगु मदु । उकिसनं ट्रम्प झन हरेक ज्या व्यापारिक दिमागं याना वयाच्वंगु खः । उकिं ट्रम्प मानवीयतायात हे छखे तयाः साउदीं याःगु अमानवीय ज्यायात नं मिखा तिस्सिना समर्थन यानाच्वंगु दु । खय्त ला ट्रम्पं साउदीयात समर्थन यायेमाःगु कारण कट्टरपन्थी मुस्मांतय् विरु अमेरिकां न्ह्याकाच्वंगु युद्धय् साउदी बियाच्वंगु क्वातुगु साथया कारणं नं खः धयाच्वंगु दु । तर मू कारण धाःसा साउदीं अमेरिकाय् यानातःगु लगानी व अमेरिकी हतियारया मू खरिदकर्ता जूगुलिं हे खः । थुकिं शंका यायेथाय् मदु । खय्त ला ट्रम्पं राष्ट्रपति जूगु छुं ई लिपा हे संवेदनहीन आदेश बिउगु खः । जात, धर्म, रंग स्वयाः ट्रम्पं न्हय्गू देय्या नागरिकतय्त अमेरिका वयेत प्रतिबन्ध तयेगु आदेश बिउगु खः । तर अमेरिकी जनता व अमेरिकी अदालतं हे ट्रम्पया थ्व आदेशयात अस्वीकार यानाबिल । आः नं साउदीया अमानवीय ज्यायात ट्रम्पया थ्व संवेदनहीन समर्थनयात अमेरिकी जनता व विश्वं समर्थन याइमखु, थ्व पक्का खः ।"
https://nepalbhasatimes.com/14979,बिचाः,  ,राज्य स्रोतया दोहन व आम जनता,"न्हूगु नेपाः संघीय जुयाच्वंगु दु । संघीयताया दुने अनेक न्हून्हूगु प्रयोग जुयाच्वंगु दु । न्हू नेपाःया परिकल्पनाय् आपालं आशा निराशा आम जनतां वाःचायेकेत बाध्य जुयाच्वंगु दु ।मुलुकय् पिदनाच्वंगु अनेककथंया समाचारं आम जनता अवाक्प्रायः जुयाच्वंगु दु ।                                                         मुलुकय् ब्वलनाच्वंगु संस्थागत भ्रष्टाचार, अनियमित ब्यवहार, राज्य श्रोतया दोहन, कर्मचारीतय्गु मनपरितन्त्र अझ राज्य श्रोतया दोहनय् स्वयम् राज्यया जिम्मेवार मनूतय्गु संलग्नतां आम जनता संघीय व्यवस्था धयागु हे थुज्वःगु खः कि धयागु भ्रमय् तकं थ्यनाच्वंगु दु । जनप्रतिनिधित जनताया जीवन सहज यायेगु स्वयां नं थःपिनिगु सुख सुविधाय् केन्द्रित जुयाच्वंगु समाचार नं आम जुयाच्वंगु दु । शान्ति सुरक्षाया आवरणय् जीवन यापन यायेगु आशा यानाच्वंपिं आम जनता न्हियान्हिथंया बलात्कारया घटनां आजित जुयाच्वंगु दु । थुपिं फुक्कया समाधान छु ? चिन्तन सुयागु ? समाधान गबले ?छुं ई न्ह्यः राष्ट्रपतिया निंतिं न्यायेत्यंगु मोटर गाडीया चर्चा नं ब्यापक जुयाच्वंगु दु । नेपाः थें जाःगु अल्पविकसित देशय् सरकारी उच्च ओहदाया पदाधिकारीपिंत सरकारं बीत्यंगु सुविधा, गबलें बुलेट प्रुफ गाडी सा गबलें राष्ट्रपति भवन तःधं यायेगु निंतिं करोडौं तकाया भौतिक संरचना स्यंका छ्वयेगु सोचं मुलुकया अर्थतन्त्र गुकथं प्रभावित जुइ धयागु सोच तकं ब्याकाच्वंगु खने मदु । आम जनताया निंतिं आवश्यक भौतिक सुविधा, सुरक्षा अभावया कारणं अनाहकय् मनूतय्गु ज्यान वनाच्वंगु दु । छुं दिं न्ह्यः जक गामय् मि च्यात, मि स्यायेत दमकलया अभावया कारणं मनूत म्वाःम्वाकं च्याःगु समाचार नं आः हे पिदंगु दु । थुज्वःगु सन्दर्भय् आम जनताया सुरक्षित जीवन यापनया निंतिं आवश्यक भौतिक सेवाया तयारी यायेगु खः कि उच्च निकायया पदाधिकारीतय्गु विलाशया निंतिं करोडौं तकाया बजेट विनियोजन यानाः धनीपिं झन सुविधा सम्पन्न, गरिब निमुखा झन झन कष्टकर जीवन यापन यायेत बाध्य जूवनीगु खः । राज्य स्रोतयात यानाच्वंगु दोहनया अन्त मजुल धाःसा मुलुकय् अराजक स्थिति ब्वलनीगु निश्चित दु । दमित जनता सामाजिक, आर्थिक, धार्मिकरुपं झन दमनय् लानाच्वंगु वास्तविकता खः । थुकिया अन्त आवश्यक जू । मात्र तडकभडक, अन्तहीन फजुल योजनाया प्रचारं मुलुक समृद्ध जुइ फइमखु । राज्यय् गरिबत झन गरिब जुइगु, अले धनीत झन धनी जुयावनीगु सयन्त्रं मुलुकय् गुलित अस्थिरता हइगु खः, थ्व नेपाःया भविष्यया निंतिं हे चिन्तित याइगु विषय जुयाच्वंगु दु ।नेपाः सरकारं हालय् पितहःगु सामाजिक सुरक्षाया योजना वास्तवय् आम जनताया निंतिं बांलाःगु योजना ख । तर थुकिया निंतिं सरकारपाखें जूगु तामझाम, अनावश्यकरुपं करोडौं तकाया प्रचार खर्चं वास्तवय् हे थ्वं आम जनताया भिं याइगु खःकि मखु धयागु सोच ब्वलनीगु स्वाभाविक खः । थुगु योजनाया कार्यान्वयनयात कयाः आपालं विज्ञतय्गु न्ह्यसः व सरकारया गाम्भीर्यतायात हाथ्या बीगु ज्या नं जुयाच्वंगु दु । थ्व योजना गुलि आवश्यक खः, आम जनताया सुरक्षित भविष्यया निंतिं नं उलि हे उज्ज्वल खः । तर थुकिया कार्यान्वयन वास्तविकरुपं हे चुनौती जुयाच्वंगु दु ।आया सरकार दुई तिहाई बहुमतया सरकार खः । सरकारं पूर्णकाल राज्य संचालन याइगु विश्वास जुयाच्वंगु दु । तर नेपाःया राजनीतिइ ९ महिनाया बाम सरकारं गुलि लोकंह्वाःगु खः, आःया सरकार न्हियान्हिथं विवादय् वयेगु बाहेक मेता ज्या जुयाच्वंगु मदु । प्रदेश सरकार व केन्द्रीय सरकारया समन्वय जुइ फयाच्वंगु मदु । संघीयता संस्थागत यायेत माःकथंया कानून जक मखु, प्रदेश सरकारया मन्त्री व कर्मचारीयात माःगु भौतिक संरचना तयार जुइफुगु मदुनि । प्रदेशया नामाकरणंनिसें राजधानीया क्वःछिना यायेफुगु मदुनि । राजधानी व नामाकरण जूगु प्रदेशय् नं विवाद मुक्त जुइफुगु मदुनि । मेखेर कमजोर प्रतिपक्षीया कारणं विपक्षीया भूमिका म्हिते नं फयाच्वंगु मदु । प्रतिपक्ष राजनीतिक पार्टीया आन्तरिक कलहया कारणं पार्टी दुने हे एकजुट जुइ फयाच्वंगु मदु । प्रतिपक्ष राजनीतिक पार्टी दुने पार्टी कब्जाया खनेदुगु गुटबन्दीया कारणं राज्य शक्ति दुने थुमिगु उपस्थिति तकं वाःचायेके फयाच्वंगु मदु । उकथं हे जातीय अधिकार व समान हक अधिकारया निंतिं सः तया वयाच्वंगु चिचीधंगु राजनीतिक पार्टीतय्त प्रभावशाली राजनीतिक पार्टीतय्सं अनेक जालझेल यानाः थुमिगु अस्तित्व हे न्हंका छ्वयेधुंकूगु वास्तविकताया कारणं मुलुकय् हाकनं एकतन्त्रीय शासन वा निरंकुश पार्टीगत शासन ब्वलना मवइ धकाः नं धाये मफुगु स्थिति ब्वलनाच्वंगु दु । थुज्वःगु स्थितिइ आम जनताया चाहना छु जुइ ? मुलुकय् संघीय व्यवस्था वयेवं फुक्क जातजातिया मनूत अधिकार सम्पन्न जुयाः मुलुक विकासयात न्हूगु गति बी फइगु सोच ब्वलनाच्वंगु खः । पहिचान सहितया संघीयतां संघ दुने आर्थिक, सामाजिक विकासया न्हू स्वरुप खंके फइगु विश्वास जुयाच्वंगु थासय् सरकारपाखें स्रोतया दोहन, थःपिनिगु सेवा सुविधाय् जक जनप्रतिनिधित केन्द्रित जुयाच्वंगु सन्दर्भय् आम जनता निराशोन्मुख जुयाच्वंगु वास्तविकता खः । मेखेर सत्ताय् दुपिं व जनप्रतिनिधितय्सं आः जुयाच्वंगु आर्थिक दोहनया कारणं मुलुक हे असफल जुइगु, थुकिया निंतिं संघीयताया अन्त आवश्यक धकाः छथ्वः बुद्धिजीवी व संघीयता विरोधी राजनीतिज्ञतय्गु सः थ्वया वयेधुंकूगु दु । मुलुकयात न्हूगु स्वरुप बियाः आर्थिक क्रान्तिया म्हगस खनाच्वंपिं राजनीतिक पार्टी व उकिया नेतात यथास्थितिया चक्रय् लानाः थःपिनिगु अस्तित्वयात हे न्हंकेगु लँपुइ दु । मुलुकय् संघीयतायात जुयाच्वंगु प्रहार व सत्ताय् थ्यनाच्वंपिंसं राज्य स्रोतयात यानाच्वंगु दोहनया अन्त मजुल धाःसा मुलुकय् अराजक स्थिति ब्वलनीगु निश्चित दु । दमित जनता सामाजिक, आर्थिक, धार्मिकरुपं झन दमनय् लानाच्वंगु वास्तविकता खः । थुकिया अन्त आवश्यक जू । मात्र तडकभडक, अन्तहीन फजुल योजनाया प्रचारं मुलुक समृद्ध जुइ फइमखु । शान्ति सुरक्षाया अभाव, जिम्मेवार सुरक्षा अधिकारीपिं हे विवादय् वयाच्वंगु कारणं आम जनता झन हे आशंका व अशान्तिइ म्वायेत बाध्य जुयाच्वंगु दु । स्थितिया सुधार आवश्यक जू, थुकिया अन्त आवश्यक जू ।"
https://nepalbhasatimes.com/15454,बिचाः,  ,"जनता छखे, सरकार मेखे","नेपाल सरकारं ‘समृद्ध नेपाल ः सुखी नेपाली’ नारा बियाः विकास निर्माणया ज्या न्ह्यःने न्ह्याका वयाच्वंगु दु । अले नारा कथं गुलि तक ज्या जुयाच्वन धइगु स्वयेगु खःसा वास्तवय् जूगु छुं हे खने मदु । सरकारया तथ्यांक स्वयेगु खःसां नं पूँजीगत खर्च अर्थात विकास बजेट १० प्रतिशत हे खर्च याये मफयाच्वंगु दुसा मेखे बैकिङ प्रणाली तरलता म्हो जुया वनाच्वंगु जक मखु ब्याज दर नं झन झन थिके जुया वनाच्वंगु दु ।                                                         उकथं हे व्यापार घाटा नं झन जक अप्वया वनाच्वंगु दु । बैकिङ प्रणाली तरलता म्हो जुइवं बैंकतय्सं अप्वः ब्याज बियाः सर्वसाधारण निक्षेपकर्ताया ध्यबा दुकायेत स्वयाच्वंगु दु । थुकिं छखे निक्षेपकर्तायात फाइदा जुइसा मेखे उद्योग व्यवसायीयात धाःसा थुकिं तच्वःगु लिच्वः लाकी । बैंकिङ प्रणालीइ ध्यबा मदयेवं बैंकतय्सं निक्षेपय् अप्वः ब्याज बीगु धइगु त्यासा बीबलय् लोनय् नं उकिया ब्याज अप्वइगु स्वाभाविक जुल । थुकिं यानाः औद्योगिक क्षेत्रं उत्पादन याइगु सामानया भाः थहां वनीगु निश्चित जुल । अले उकिया लिच्वः कथं सर्वसाधारण जनता हे मारय् लाइगु जुल । छखे जनताया क्रयशक्ति म्हो जुया वनीगु व मेखे थहां वंगु बेसाः भाःया कारणं सुखी नेपाली गुकथं जुइ फइ धइगु न्ह्यसः ब्वलनाच्वंगु दु । आम निर्वाचन लिपा दुइ तिहाइ बहुमतया सरकार गठन जूगु खनाः जनतां आपालं आशा याःगु खः वर्तमान सरकारपाखें । तर सरकारया ज्या स्वयेगु खःसा जनता निराश जुइगु अवस्थां मुक्त जुइफुगु स्थिति मदु । अले जनतां वर्तमान सरकारपाखें छुं रचनात्मक ज्या जुइगु आशा नं यायेगु ज्या त्वःतेधुंकूगु दु । वर्तमान सरकार गठन लिपा राज्य दुने थुलि अन्यौल ब्वलनाच्वंगु दु कि उकिया लेखाजोखा यानाः साध्य मजू । छखे बलात्कार, हत्या हिंसा अप्वया वनाच्वंगु दुसा गृह प्रशासन धाःसा थज्याःगु ज्या पनेगु ला छखे हे तये, म्हो यायेत तकं सक्षम जुयाच्वंगु मदु । जनतां वर्तमान सरकारपाखें छुं रचनात्मक ज्या जुइगु आशा नं यायेगु ज्या त्वःतेधुंकूगु दु सरकारया वर्तमान अवस्थायात स्वयेगु खःसा आः छुं जुइ ला धइगु आशा यायेगु थाय् धमाधम म्हो जुजुं वनाच्वंगु दु । तर नं जनतां सह यानाच्वंगु दु । अले जनतां राज्य दु वा मदु धइगु महसुस तकं यायेगु स्थिति मदयाच्वंगु थ्व इलय् सरकार धाःसा थःगु हे मतापय् न्ह्यानाच्वंगु दु । खतुं सरकारं यानाच्वंगु ज्यायात कयाः स्वयमय् सरकारय् दुथ्याःगु पार्टी व उकिया वरिष्ठ नेता कार्यकर्तात तकं सन्तुष्ट जुइ फयाच्वंगु मदु । सरकारया कारणं यानाः पार्टी दुने नं तःधंगु समस्या ब्वलनाच्वंगु दु । गुकिया छगू प्रस्तुति कथं वंगु छुं न्हिं न्ह्यः च्वने धाःगु पोलिटब्युरो बैठकय् उपस्थित जुयाः लिपा प्रधानमन्त्री व अध्यक्ष निम्हं क्वःछिनातःगु ई स्वयां छुं लिबाक वल धकाः बैठकय् वयाच्वंपिं मेपिं नेतातय्सं छगू कथं बैठक हे बहिष्कार यानाः क्यना बिल । नेतात सरकार खनाः सन्तुष्ट मखु धइगु खँ थुकिं पुष्टि याइ । थथे जूगु थ्व फुक्कं बेथितिया जिम्मेवार सरकार खः । तर सरकार थः हे धाःसा यानाच्वंगु थज्याःगु बेथितियात स्वीकार यायेत तयार मदु । अझ अःखःबतं देय्या बुद्धिजीवीतय्सं सरकारया गलत ज्यायात कुंखिन धकाः प्रधानमन्त्री थम्हं हे सरकारया आलोचना याइपिं प्रवुद्ध वर्गयात माल धाःसा क्यना बी धकाः ख्याच्वः बीगु ज्या जुयाच्वंगु दु । सरकारया आलोचना यात धकाः बुद्धिजीवीपिंत ब्वः बीगु धइगु सरगतय् थस्वयाः थुकलं बीगु ज्या वर्तमान सरकारं याःगु दु । सरकारं छगू आइएनजीओं ग्वसाः ग्वःगु ज्याझ्वःया निंतिं स्वन्हु तक यातायात साधन जोरबिजोर प्रणालीं चले याःगु खँयात कयाः विरोध तच्वया वनेवं सम्मेलन जुयाच्वंगु इलयय् हे जोरबिजोर प्रणाली लित कायेमाल । अज्याःगु ज्यां आम जनतां दुःख सी मालाच्वंगु खँयात सरकारं वेवास्ता यानाच्वन धकाः नं सरकारया कडा आलोचना जुयाच्वंगु दु । अझ अजूचायापूगु खँ ला छु धाःसां थःत कम्युनिष्ट सरकार धकाः दावी याना वयाच्वंगु थ्व सरकारं छगू धार्मिक संस्थां याःगु ज्यायात पूरा सुरक्षा बीगु जक मखु उकिया वकालत तकं यायेगु ज्या धइगु वर्तमान नेपाःया निंतिं गुलि दुर्भाग्य पूर्ण खः । छखे नेपाः आः संघीय प्रणालीइ वनेधुंकूगु दु । तर संघीय प्रणाली कथं देय् न्ह्याकेत आः तक नं माःगु कानुनी संरचना दयेके फयाच्वंगु मदु । मेखे संघ व प्रदेशया दथुइ तच्वया वनाच्वंगु अविश्वासया पःखाः झनझन तजाः जुया वनाच्वंगु दु । तर नं देशय् छुं हे मजू थें च्वंक सरकार धाःसा मस्तराम जुइक द्यनाच्वंगु दु । सरकार थुलि तक निरीह जुयाच्वंगु दु कि छखे सर्वसाधारण जनतां थः म्ह्याय्पिनिगु बलात्कार लिपा जूगु हत्याया दोषीयात कारवाही यायेमाःगु माग यासें विरोध प्रदर्शन यायेमाःगु अवस्था वयाच्वंगु दु । मेखे गृह प्रशासनं निर्दोष मनूतय्त हे दोषी ठहर यानाः न्ह्याथे यानाः नं थःगु छ्यं बचे यायेगु ज्या यानाच्वंगु दु । थ्व धइगु सरकारया शक्ति व समय सितिं छ्वयेगु ज्या खः । वास्तविक दोषी सु धकाः सायद सरकारं मसिउगु मखु । तर सरकारं दोषीयात कार्वाही यायेगु स्वयां नं दोषीयात उन्मुक्ति बीगु लँपुइ वनाच्वंगु महसुस आम जनतां यानाच्वंगु दु । अले थुकिया लिउने सरकारया छु स्वार्थ दु धइगु न्ह्यसः नं थन ब्वलनाच्वंगु दु । मखु धात्थें सरकारं दोषीयात कारबाही यायेगु खःसा निर्दोष मनूतय्त दोषी करार यायेगु ज्या दिकेमाः । आः नं निम्हेसिन ज्वनाः जबर्जस्ती दोषी करार यायेत्यन धकाः कन्चनपुरया स्थानीय जनतां विरोध यायेधुंकूगु दु । लिसें ज्वंपिनि मांअबुपिंसं नं थः मस्त कुलतय् फँसे जुयाच्वंपिं खःसां नं बलात्कार व हत्या थेंज्याःगु जघन्य अपराध याइपिं मखु धयाच्वंगु दु । सरकारया परीक्षण थन नं जुयाच्वंगु दु कि धात्थें वास्तविक अपराधीयात कारवाही याइ कि गलत मनूतय्त दोषी करार यानाः वास्तविक दोषीयात बचे यायेगु ज्या सरकारं याइ । खतुं सरकारया आलोचना जुइगु ज्या तच्वया वनाच्वंगु दुसा सरकारं अज्याःगु आलोचनायात सकारात्मक रुपं कयाः देशय् विद्यमान समस्या ज्यंकेगु लँपुइ वनेमाःगु थौंया आवश्यकता खः तर सरकार आम जनता लगायत देय्या प्रवुद्ध वर्गलिसे लंच्व थकयाः धेंधेंबल्लाः याना वनेगु धकाः जकं वयाच्वंगु दु । थ्व धइगु देय् व जनताया निंतिं मेगु छगू दुर्भाग्य जुइ ।  "
https://nepalbhasatimes.com/15463,बिचाः,  ,जुद्ध शम्शेरं ध्यबा ह्वला वइ,"जिमि मांया नां लक्ष्मीमाया डंगोल अले बाःया नां बेखानारायण डंगोल । जि येँ, किलाघः त्वालय् बूगु । नब्बे सालय् तःभुखाय् ब्वःबलय् जि निदँ दुगु । मचाबलय् हे मां मंत, बां नं चिरिमां हल । ततापिं निम्हेसित पाजुं लहीयंकल, जि कान्छिम्ह जितः निनिं लहीयंकल । निनिया छेँ ब्रम्हू त्वालय् । त्वालय् पासापिंसं तेलकासा, सुलाकासा, यकंधाला, साइँ व कतांमरि म्हितेगु ।                                                         बस, मोटर मदुनि । यलय् तक न्यासि वनाः करुणामय, धलिं लूगु व साःगु स्वःवनेगु । भुइजःसि, दुम्जा महाःद्यःयाथाय् तक न्यासि वनेगु । भ्वतय् बाय् च्वनेगु । अनं दुम्जा वनेगु । वयेवने यायेत न्हय्न्हु बी । न्ह्याथाय् वंसां न्यासि वनेगु । थाय्थासय् निनिं ब्वनायंकीगु । त्वालय् हे हिति दु, घः ज्वनाः लः काः वनेगु । त्वाःया मुसुंबहालय् जप तुं नं दु, व तुंयात ‘१२ वर्षे इनार’ नं धाः, १२ दँय् छकः तुं इलीगु जुयाः अथे धाःगु । झिंनिदँया छक्वः जप तुं ई, उबलय् त्वालय् मेला लगे जुइ । न्ह्य्न्हु न्ह्यवंनिसें तुं ईपिं ज्यापुत म्वःल्हुयाः नीसी यानाः तयार जुयाच्वनी । देगलय् पाठ याकातइ । न्हय्न्हु लिपा जप तुं पुज्याइ, नाय्खिं बाजं थाइ, काहा पुइ अले प्यम्ह ज्यापुत तुंथी खिपः ज्वनाः कुहां वनी । फोहर लः फुक्क च्वं बाल्टिनं थकाइपिं मनूत दइ । फोहरगु लः नं वासः धाइ, मस्त अरिं चाःगु व प्वाःस्याःगु लनी धाइ । उकिं सिसि ज्वनाः लः फः वइपिं ग्वाःग्वाः दइ । जिं नं लः फः वने नं । जप तुं ईबलय् मनूत लस्कर वयाः स्वः वइ । प्यन्हु लिपा हाकनं जप तुं पुज्याइ । जप तुं क्वय् धलिं तयातःगु दु धाइ, अनं स्वयम्भूया शान्तिपू पिचाः धाइ । जप तुं दुथाय् न्हापा ध्वप हँ ! लः बुलबुल थहां वयाच्वनीगु थाय् । छम्ह प्वाःस्याःम्ह मनुखं प ध्वपया लः स्वपासः त्वनाः भचा उखेरच्वंगु गल्लिइ झारा च्वं वंबलय् व मनूया प्वाथय् दुम्ह सर्प स्वत्वाः जुयाः कुहां वल हँ ! उकिं व गल्लियात स्वत्वाःमुगः गल्लि धाःगु धाइ । मुसुंबहालं भचा उज्यां बरेननि त्वाः दु, अन जामनः गुभाजुया छेँ दु । गुभाजुया बाखं थथे दु । छन्हु लँय् चटक क्यनाच्वंम्ह मस्र्यां दोकय् लः जायेकाः वयाच्वंबलय् जादु यानाः लः फुक्क वाकाबिल । अले जामनः गुभाजु नं चटक क्यनाच्वंथाय् वनाः लिकानातःगु मनूया नुगःचु जादु यानाः ज्वनावल, मनू म्वाकेत नुगःचु माल अले व मस्र्या गुभाजुया छेँय् ब्वाँय् वन । छेँय् कलाःम्ह तुति दुयाः अय्लाः कयाच्वंगु खनाः अजू चाल । झिंनिदँया छक्वः जप तुं ई, उबलय् त्वालय् मेला लगे जुइ । न्ह्य्न्हु न्ह्यवंनिसें तुं ईपिं ज्यापुत म्वःल्हुयाः नीसी यानाः तयार जुयाच्वनी । देगलय् पाठ याकातइ । न्हय्न्हु लिपा जप तुं पुज्याइ, नाय्खिं बाजं थाइ, काहा पुइ अले प्यम्ह ज्यापुत तुंथी खिपः ज्वनाः कुहां वनी । मस्र्यां थःगु समस्या कन । कलाःम्हं गुरुजु दुगुचा ख्यलय् (टेकुं खुसिपाखे वनेथाय्) दुगुचा जः वनाच्वन’ धाल । व मस्र्या अने हे ब्वाँय् वन । ‘आवंलि थथे यायेमखु, जितः माफ यानाबिउ’ धकाः मस्र्यां गुरुजुयात बिन्ति यात । अबलय् गुरुजुं थःगु तुतिया पतिंचां सिमा हः क्वछुकाः दुगुचित सिमा हः नकाच्वंगु । गुरुजुं ‘सिमा च्वका छकः ज्वँ’ धकाः ज्वंकूबलय् व मस्र्या फुट्ट सिमा हःनापं सिमा च्वय् थ्यन । मस्र्यां हाकनं माफी फ्वन । माफी बिल । छकः गुरुजुं कलाःम्हेसित ‘जि थन दु धकाः सुयातं धायेमते न्हिँ’ धकाः थः स्वयम्भूया अजिमाद्यःयाथाय् मन्त्र कलः वन । छझाः लिपा छम्ह मनू गुरुजु नाप मलासें मजिल धकाः वल, करकर यासेंलि कलाःम्हं क्वथाय् यंकाः द्यनाच्वंम्ह गुरुजुयात क्यनाबिल । अबलय् गुरुजुया हंस मदयाच्वंगु पाः, गुरुजु सित धकाः सिथं नं यंकल । सिथं यंकूगु खंम्ह बरेननिइ च्वंम्ह ज्यापु छम्ह बुँइ ज्या वंबलय् स्वयम्भू भगवान पालियाथासं त्वाथलं कुहां वयाच्वंम्ह गुरुजुयात खन । ‘छःपिं सित धकाः सिथं यंके धुंकल’ धकाः व मनुखं गुरुजुयात कन । ‘का, अय्सा जि छेँय् लिहां वनेमखुत, त्वालय् खरुं, लाता, निपु पतिंचा प्यपुंपिं सुं दत्तले जि थन दनि धकाः सीकि’ धयाकथं जामनः गुभाजु हाकनं च्वय् थहां वनाः शान्तिपुलिइ दुहां वन । थ्व जिं न्यना तयागु बाखं कनागु ।जि झिंछदँ दुबलय् लगं, तःबहालय् च्वंम्ह हरिगोपाल डंगोलनाप ब्याहा जुल । शीरबन्दी, तिखमाः, पंचरत्नया चुरि न्ह्यानागु लुमं । दूली च्वनाः वनागु, समली नं वल । तःबहालय् मत मदु । चिकं अप्पां सियातःगु चुकय् भ्वय् न्यायेकः वइपिं यक्व दु । बँय् हे वा पाः वइपिं, मल्ता पाः वइपिं नं तन्न दु । सुकू लाइमखु, बँ छकः जक पुइ । जिमि बुँ मदु, उकिं बुँइ ज्या यायेम्वाः । भाःत व बाःजुपिनि दरवारय् ज्या वनी । लगंया अर्थ लःगं, अथे धाःगु लः मदु । लगमय् लःया हाहाकार, घः ज्वनाः यंगालय् लः काःवनेगु अनया हितिइ हुल जुयाच्वनी । अनं झ्वःछेँय् वनेगु, अननं हुल खनकि भोटेबहाः गबलें ला धरग्वारा क्वय् वनेगु । धरग्वारा क्वसं न्हय्धाः हिति झ्वःलिक्क दु, लः फयाः घः बेकुंच्यानाः वयेगु । गबलें ला लुँहितिइ नं लः काः वना । व लः त्वनेत जक । म्वःल्हुइत, वसः हिइत बागमति वनेगु । सुथय् हे वसः प्वः व भ्यगः बेकुं च्यानाः बागमति घाटय् वनेगु । म्वःल्हुयाः, वसः हियाः, गंकाः सन्ध्या काःइलय् जक लिहां वयेगु । माजुं जा व कःनिमुस्या ज्वना वइ, जा नं अन हे च्वनाः नयेगु । वसः पाये धुंकाः न्हिनय् कःनिमुस्या नयेगु । यंगालय् बाबुसाहेबपिनिगु छेँया चुकय् हुस्लुं तयातइ, अन हुस्लुं पूवनेगु । अन क्वंसिमा दु, क्वंसि मालाः नयेगु । छकः धिब्छगः ध्येबा लुत, व ध्येबां ताःहाकःगु सेल छपा न्याना । लँय् नये मजिउ धकाः निनिं धयातःगुलिं ज्वनाः वनाच्वनाबलय् लगमय् थ्यंबलय् क्वखं दायाः यंकल । धिब्छगःया ग्वारामरि न्यागः वः, म्येय्या ला १ पाउया प्यंगः, लुँ छतोलाया सछितकांनिसें सिउ, नयेचिकं चकंछिया न्यागः । कुमारि सालीबलय् निन्हुन्ह्यःनिसें पुलिसत वयाः त्वालय् खा लाः वइ, छेँया पल्लिइ घाँय् पु धाःवइ, लः सफा याः वइ । कुमारि सालीकुन्हु लँय् फि ह्वली, फिनेल नं ह्वली । जिपिं लगमय् च्वनाः द्यः साःगु स्वयेगु । जुजु जुद्ध शम्शेर किसिम्हय् च्वनाः ध्यबा ह्वलावइ । मनूतय्सं ‘महाराज ……. महाराज …….’ धाधां थःगु गा, तपुलि फइ । जुजु वने धुंकाः गणेश, भ्यलु, कुमारि खः झ्वःलिक्क सालाहइ । पल्टन यक्व दु, न्हापा । जुजु जुद्ध शम्शेर म्हासुक जोगी वसः पुनाः म्हासुगु फेत्तां चिनाः देशं पिहां वंबलय् कालिमातिइ वनाः स्वःवनागु । गबले खः धायेमसल । लस्कर मनूत दु, मनूतय्सं ‘महाराज ……. महाराज …….’ धाल । जुजु मोटरय् च्वनाः वनाच्वन । जिं मोटर अनागु उबलय्तिनि खः ।  "
https://nepalbhasatimes.com/15482,बिचाः,  ,भ्यू टावर – जनताया सः न्यनेमाः,"वि.सं. २०७२ सालय् ब्वःगु भुखाचं स्यंकूगु सम्पदा पुनर्निर्माणया खँ चर्चाय् दुबलय् येँ सहरया दथुइ जुयाच्वंगु भ्यूटावरया नवर्निर्माणया खँ लिउने लानाच्वंगु दु । सहरया दथुइ येँ महानगरपालिकाया हे पहलय् आः दयेकेगु ज्या जुयाच्वंगु २१ तल्लाया भ्यू टावर वास्तविकरुपं येँदेय्या जनताया हितया निंतिं खः वा सुयागुं निहित स्वार्थ पूवंकेत येँ सहर अझ अव्यवस्थित यायेत दयेकेत्यंगु खः धयागु खँ इलं न्ववाइ हे तिनि ।                                                         येँ सहरया दथुइ २१ तल्ले भ्यू टावर निर्माणया आवश्यकता गुलि खः धयागु खँ अझं सहर ब्यवस्थित यायेत नीस्वनातःगु निकायं प्रमाणित याये मफुनि । थ्व भवन निर्माण अति हे अनुपयुक्त धयागु खँया अनेक चर्चा विज्ञपिनिगु दु । वातावरणविद्तय्गु धापूकथं थुगु भवन निर्माणं सहरया वातावरण हे नष्ट याना बीगु दावी जुयाच्वंगु दु । थुगु भवन निर्माणया निंतिं हे अनया चले जुयाच्वंगु बस पार्कयात तिंख्यलय् सारे यानाः चले यानाच्वंगु दँ दँ दयेधुंकूगु दु । तर भ्यू टावर निर्माणया विवादयात कयाः नं अन भ्यू टावर दयेकेगु वा मदयेकेगु धयागु निर्णय न सम्बन्धित निकायं यायेफुगु दु, न अन अव्यवस्थितकथं न्ह्यानाच्वंगु तिंख्यःया बस पार्कयात ब्यवस्थित यायेगु कुतः हे सुनां नं याःगु खनेदु । थुज्वःगु अव्यवस्थाया कारणं स्वनिगःया हे वातावरण स्यना वनाच्वंगु दु । सहर दथुइ हे बस पार्क दयाच्वंगु कारणं लःफय् दुषित व प्रदूषित जुयाच्वंगु दु, सहर न्हियान्हथं धुलं गायाः आम जनता ल्वगि जुयाच्वंगु दु । तर सम्बन्धित निकायं थुखेपाखें चिउताः कयाच्वंगु खनेमदु । छगू इलय् थ्व भ्यू टावरया निर्माण पनेगु निंतिं आन्दोलन हे न्ह्याःगु खः । जनतायात जुइगु असुविधायात पूर्णरुपं वेवास्ता यानाः येँ महानगरपालिकाया कर्मचारीतय्सं न्ह्याकाच्वंगु इलय् थुगु भ्यू टावरया निर्माण प्रक्रिया न्ह्याकूगु खः । जनप्रतिनिधित स्थानीय निकायय् मदुगु इलय् फुक्क हे राजनीतिक पार्टीतय्सं थःपिनि जनप्रतिनिधित स्थानीय निकायय् थ्यन धाःसा थुगु अनुपयुक्त भवन निर्माण दिके बीगु धकाः उगु इलय् जूगु निर्वाचनया मुद्दा तकं दयेकेगु खः । छगू इलय् थ्व भ्यू टावरया निर्माण पनेगु निंतिं आन्दोलन हे न्ह्याःगु खः । जनतायात जुइगु असुविधायात पूर्णरुपं वेवास्ता यानाः येँ महानगरपालिकाया कर्मचारीतय्सं न्ह्याकाच्वंगु इलय् थुगु भ्यू टावरया निर्माण प्रक्रिया न्ह्याकूगु खः । जनतां पत्याः यानाः राजनीतिक पार्टीया उम्मेदवारतय्त मतदान नं याःगु खः । तर विडम्बना धायेमाः अज्याःपिं मनूत जनप्रतिनिधि जुयाः सत्ताय् थ्यन, अझ सुं सुं ला मन्त्री तकं जूवन, तर अनया भ्यू टावरया ज्या दिकेगु खँ लिपा गबलें न्ह्यथनेगु मजुल । मेखेर उगु भ्यू टावरया ठेक्का काःम्ह ठेकेदार अनेककथंया विवादय् नं वल । तर नं उम्ह ठेकेदारयात चीकेगु खँ धाःसा मवल । सत्ताय् दुपिनिगु शक्ति प्रयोगया कारणं आः हाकनं उगु भ्यू टावर निर्माणया ज्या न्ह्यानाच्वंगु समाचार पिदनाच्वंगु दु । तर व फुक्कं येँ महानगरपालिकानाप जूगु सहमति व सम्झौताया लिधंसाय् जुयाच्वंगु खः कि मखु धयागु खँय् आम जनता अनभिज्ञ तिनि । थुगु प्रकरणय् दकले मू वंगु न्ह्यसः धयागु येँ सहरया दुने २१ तल्लाया भ्यू टावर निर्माण आवश्यक खः कि मखु ? मुलुक संघीयताय् न्ह्याः वनेधुंकाः थुकिया निर्णय स्थानीय निकायं याइगु खः । अझ थ्व ला येँ महानगरपालिकाया हे पहलय् दयेकाच्वंगु भवन खः । तर थ्व भवनं येँ देय्या जनतायात गुकथं प्रभाव लाकी धयागु अध्ययन, प्रतिवेदन सार्वजनिक जुयाच्वंगु मदु । बस पार्क लिक्क छेँ बुँ दुपिं सरोकारवालातय्सं थपाय्जाःगु भवन निर्माणया निंतिं म्हूगु जगया कारणं हे अन लः सुना वंगु धाःगु दु । लिक्क लानाच्वंगु छेँ, टहराया जग व अंगः प्रभावित जुयाच्वंगुयात कयाः न्हिथं धइथें सम्बन्धित वडाय् उजुरी दर्ता जुयाच्वंगु दु, तर अय्नं सम्बन्धित आधिकारिक निकाय मौन जुयाच्वंगु दु । येँ महानगरपालिकाय् जनप्रतिनिधि मेयर व उपमेयर थुगु भ्यू टावर निर्माणया खँय् सकारात्मक मदु । थुगु भ्यू टावरया निर्माणं अनया सम्पूर्ण वस्तीयात हे लिच्वः लाइगु निश्चित दु । मात्र छगू उदाहरणकथं उगु भवन निर्माण लिपा अन न्हिं १ लाख लिटर लः उगु भवनयात आवश्यक जुइगु तथ्याङ्क दु । व लः गनं आपूर्ति जुइ धायेबलय् अन जमिनं लः सालेगु बाहेक मेगु उपाय मदु । उकथं अन डिप बोरिंग जुइबलय् अनया वस्ती दुने लःया हाहाकार जुइगु निश्चित दु । थुकिं अनया स्थानीयवासीतय्त जुइगु लिच्वःया आंकलन अझं मदु । मेखे उगु २१ तल्ला दुगु भवनय् वये–वने जुइगु यातायात साधनया प्रवेश व निकास गनं ? अनया वर्तमान सतकया स्थिति उलि यातायात साधनयात ब्यवस्थित यायेगु क्षमता मदु । थुकिया हे कारणं थ्व लागाय् २४ सै घण्टा यातायात जाम जुइवं येँदेय्या सम्पूर्ण यातायात ब्यवस्था हे प्रभावित जुइगु निश्चित दु । गन तक आःया इलय् थुगु भवन निर्माणया निंतिं जनस्तरया विरोध न्हापा थें खने मदु धयागु चर्चा दु, जनतां विरोध याःसा जक हे थुकिया निर्माण दिके फइ धयागु लंगडा तर्क दु, थ्व जनतायात सरासर भ्रमय् तयेगु ज्या खः । येँ सहरयात गुकथं कालान्तरय् तक ब्यवस्थित याना तये फइ धयागु सोच नगर योजना व नगर निर्माण इकाईतय्गु खः । थज्याःगु योजना निर्माणया सोच व कार्यान्वयनया निंतिं सरकारी कोषं हे तलब नयाः ज्या यानाच्वंपिं नं यक्व दु । आःया अल्पकालीन सोचं लिपा दुरगामी नकारात्मक प्रभाव लाइगु खःसा उकियात जिम्मेवार निकाय व मनूतय्सं आः हे दिका छ्वयेमाः । थ्व जिगु कार्यकालय् निर्णय जूगु मखु वा न्हापा जुयाच्वंगु निर्णयया जक कार्यान्वयन खः धकाः लिचिलेगु धयागु गैरजिम्मेवार पलाः खः । येँ सहरया विकास व निर्माणया जिम्मा वास्तविकरुपं येँ महानगरपालिकया खःसा थुकिं जुइगु आर्थिक लबः हानीया खँ मखु, पूर्णरुपं येँ सहरया भिं जुइगु ज्या जुइमाःगु सोच ब्वलंकेमाः ।  "
https://nepalbhasatimes.com/16063,बिचाः,  ,आः जुइमाःगु नेवाः आन्दोलन,"भाषिक व सांस्कृतिक आन्दोलन कथं न्ह्याःगु नेवाः आन्दोलन निरन्तर जारी जुयाच्वंगु दनि । पञ्चायतकालय् नेपाल संवत्यात राष्ट्रिय मान्यता बीकेत न्ह्याःगु आन्दोलन सांस्कृतिक आन्दोलन जक मखु मूलतः राजनीतिपाखें प्रेरित जूगु आन्दोलन खः । वहे आन्दोलनया लिच्वः धायेमाः २०४६ सालय् जूगु जनआन्दोलनयात उच्चस्तरय् थ्यंकेगु जक मखु राजनीतिक हिउपाः हयेत नं ताःलात ।                                                         राजनीतिक हिउपाः ला वल तर नेवाःतय्सं भाषा जाति समानताया गुगु मुद्दा ल्ह्वनाच्वंगु खः उगु मुद्दायात सम्बोधन यायेगु सवालय् धाःसा राजनीतिक पार्टीया नुगः चकं मजुल । नेपाल संवत्यात राष्ट्रिय मान्यता बीत तकं राजनीतिक पार्टीत तयार मजू । नेवाःतय्सं न्हूदँ कुन्हु प्रधानमन्त्रीयात हे मूपाहां दयेकाः ज्याझ्वः याःसां प्रधानमन्त्री जूपिंसं सभाय् न्ववायेगु झ्वलय् आश्वासन बीगु ज्या आपालं यात । तर कार्यान्वयन धाःसा म्हो हे जक जुल । अथे खःसां नं छुं हे उपलब्धी मजूगु धाःसा मखु तर गुलि जुइमाःगु खः उलि धाःसा मजूगु खँय् मदुम्ह नेवाः न्ह्यलुवा पद्मरत्न तुलाधरं थाय् थासय् धायेगु याना च्वनादीगु खः । अले अज्याःगु सभाय् न्ववायेगु झ्वलय् पद्मरत्नं गुगु खँ धायेगु यानाच्वंगु खः । उकिया लिसः बीगु झ्वलय् राजनीतिक पार्टीया नेतातय्सं थःपिनिगु कमजोरी जूगु खः धकाः धायेगु यानाच्वन तर उकियात जिमिसं भिंके धकाः धाःसा गुब्सं धायेगु मयाः । मदुम्ह न्ह्यलुवा भाजु पद्मरत्न तुलाधरया हनेज्या राष्ट्रिय सभागृहय् जूगु इलय् नं थौंकन्हय् नेकपाया छम्ह अध्यक्ष पुष्पकमल दाहालं न्ववायेगु झ्वलय् पद्मरत्न थः खनाः लय् मताःगु खँ कनादिल । खः, राजनीतिक पार्टीतय्सं भाषिक अधिकार, सामाजिक अधिकार, सांस्कृतिक अधिकार, जातीय अधिकारयात न्हापा थःपिंसं विद्रोह यानाच्वंगु इलय् पूवंके धाःगु अज्याःगु मुद्दात राजनीतिक पार्टीतय्सं पूमवंकूगुलिं वय्कः लय्मताःगु खः । जनआन्दोलन धुंकाःया राजनीतिक पार्टी खनाः वय्कः लय्ताये मफु । आः गुलि नं आन्दोलनय् कुहां वयाच्वंगु दु अप्वः धइथें स्वयम् पीडित हे जक खनेदु । थ्व आन्दोलनयात पीडिततय्गु जक आन्दोलन दयेके मजिउ । थ्व मूलतः समग्र नेवाःतय्गु आन्दोलन खः, तर अथे धकाः थु्इके फयाच्वंगु मदु । तर थौं नेपाःया आदिवासी जनजाति आन्दोलनया सर्वमान्य न्ह्यलुवा जुयाच्वंम्ह पद्मरत्न तुलाधर मदयेधुकाः आः नेवाः आन्दोलन गुकथं न्ह्याकेगु धइगु न्ह्यसः दनाच्वंगु दु । आः नं नेवाःत आन्दोलित जुयाच्वंगु दनि । तर आः जुयाच्वंगु आन्दोलनं नेवाः मुद्दायात स्थापित याये फइगु खः वा मखु धइगु न्ह्यसः धाःसा ब्वलनाच्वंगु दु । आः नेवाःतय्सं यानाच्वंगु आन्दोलन धइगु आन्दोलनया रुप काये फयाच्वंगु मदु । थ्व छाय् जुल धइगु न्ह्यसः नं थन ब्वलनाच्वंगु दु । खः, आः नेवाः आन्दोलन गतिलाक न्ह्याये मफुगु कारण धइगु नेवाः आन्दोलनया गतिलाःगु नेतृत्व मदयाः खः । पद्मरत्न तुलाधर मदयेधुंकाः छगू कथं धायेगु खःसा नेवाः नेतृत्व शून्य जूवंगु महसुस जुयाच्वंगु जक मखु नेवाःतय्सं न्ह्याकाच्वंगु आन्दोलन स्वयां क्रियाप्रतिक्रिया जक जुयाच्वंगु् दु । थुकियात धात्थें आन्दोलनया रुप बीत छम्ह स्यलाःम्ह नेता माः । तर नेवाःतय्सं अज्याःम्ह नेता आः तक लुइके फयाच्वंगु दनि । सतक विस्तार विरुद्ध स्थानीय नेवाःतय्सं आन्दोलन यानाच्वंगु दु । तर थुकिया नेतृत्वय् च्वनाच्वंपिंके थःपिंसं न्ह्याकाच्वनागु आन्दोलन बारे धाःसा स्पष्ट दृष्टिकोण खने मदु । सतक विस्तार विरुद्धया आन्दोलनयात धात्थें आन्दोलनया रुपय् गुकथं विकास यायेगु धइगु भिजन मदयेकं जनता आन्दोलनय् कुहां वइ मखु । आः गुलि नं आन्दोलनय् कुहां वयाच्वंगु दु अप्वः धइथें स्वयम् पीडित हे जक खनेदु । थ्व आन्दोलनयात पीडिततय्गु जक आन्दोलन दयेके मजिउ । थ्व मूलतः समग्र नेवाःतय्गु आन्दोलन खः, तर अथे धकाः थु्इके फयाच्वंगु मदु । अथेहे स्वनिगःया नेवाःतय्सं द्वलंद्वःदँ न्ह्यवंनिसें सी उना वयाच्वंगु थासय् सी उइके बी मखु धकाः च्यादँ झिदँ न्ह्यः तिनि अन च्वं वःपिंसं पनेगु ज्या यात । तर थुकियात नं नेवाःतय्सं क्रिया वा प्रतिक्रिया बीगु ज्या बाहेक आन्दोलन वा उगु दिप स्थापित यायेगु कथंया ज्याझ्वः याये फयाच्वंगु अवस्था मदु । अथेहे थँबहिली आः छायाँदेवी कम्प्लेक्स दयेकूगु थासय् नं न्हापा पुखू दुगु खः । अन पुखू ल्हानाः छेँ दनेगु शुरु जूबलय् नं स्थानीय जनतां सम्पदा नष्ट यानाः छेँ दन धासें उकिया विरोध यानाः सर्वोच्च अदालतय् मुद्दा तकं तयेगु ज्या याःगु खः । तर उकिया लिच्वः नं आः तक छुं वःगु मदु । अझ अजू चायापूगु खँ ला छु धाःसां सर्वोच्च अदालतं पुखू ल्हानाः कम्प्लेक्स दयेकेगु ज्या दिकि धकाः अन्तरिम आदेश बिलं तकं कम्प्लेक्स निर्माण यायेगु ज्या निरन्तर न्ह्यानाच्वन । उकियात दिके मफु । खः, कम्प्लेक्स दयेकेगु ज्या न्ह्याकूगु इलय् स्थानीय जनतां विरोध यात । तर उगु विरोधया सः गन थ्यनेमाःगु खः अन थ्यने मफुत । अथे धइगु झीगु आन्दोलन सीमित घेराय् लिकुन । कम्प्लेक्स दयेकूगु इलय् थ्व आन्दोलनयात तच्वयेक न्ह्याके फूगु खःसा थौं थज्याःगु परिस्थिति मवइगु खः । तर उकियात नं नेतृत्वया हे सवाल थन न्ह्यःने दं वइ । थौं वयाः झीसं नेवाःतय् समस्यायात दुवाला स्वयेगु खःसा समग्र रुपं नेवाःत विस्थापित जुइगु अवस्थाय् थ्यनेधुंकल । थःगु पुस्तांनिसें च्वना वयाच्वनागु छेँ जक मखु । जीवनया अन्त्य लिपा अन्तिम संस्कार याइगु दिपय् तकं झीत थाय् मदइगु अवस्था थ्यनेधुंकल । यदि थुकियात इलय् पनेगु कुतः झीसं मयात धाःसा वा नेवाःतय्सं आः हे संगठित रुपं न्ह्याः वनेगु कुतः मजुल धाःसा निश्चित दु, छगू इलय् नेपाःया गौरव जुयाच्वंपिं नेवाःत स्वनिगलं तनेमालीगु अवस्था वइ । थुकिया निंतिं नं आः झी नेवाःतय्सं छगू सक्षम नेतृत्व ल्ययेत हथाय् जुइधुंकूगु दु । अले नेवाः आन्दोलनयात मुक्कं राजनीतिक पार्टीया कार्यकर्ता जुयाः मखु नेवाः जुयाः आन्दोलनय् कुहां वयेमाःगु आवश्यकता थौं जुयाच्वंगु दु । मखु, नेवाःत आः नं थःपिनिगु मुद्दा व अधिकारया सवालय् सचेत मजुइगु खःसा थौं चाबहीया दिपय् गुकथं आप्रवासीतय्सं अन्तिम संस्कार याके बीमखु धकाः न्ह्यःने वल, थ्व मेथाय् नं मजुइ धाये फइगु अवस्था मदु । थौं स्वनिगःन्यंकंया नेवाःतय् अवस्था बिस्कं मखु । पीडा छगू हे खः तर झी पीडा छगू हे ज्वनाः नं ब्यागलं ब्यागलं जुयाच्वन ।"
https://nepalbhasatimes.com/16418,बिचाः,  ,लुँ गजू दुगु तपुलि व क्वय्चीङया क्वाच,"हर्षमुनि शाक्य                                                          कोशलया जुजु विड्डूभं शाक्य गणराज्य कपिलवस्तुइ च्वंपिं शाक्यतय्गु गणराज्ययात तहस नहस यासेंलि कपिलवस्तुइ च्वंपिं शाक्य शरणार्थीत भगवान बुद्धया जीवनकालय् हे बत्स राज्यय् (इलाहावाद)य् शरण काःवन । इलाहावादय् हे शाक्यतय्सं जीवन हनाच्वन । लिपा वयाः गुप्त साम्राज्यया सम्राट चन्द्रगुप्त दुतीयया शासनकालय् ईस्वी संवत ३७५—४१५ पाखे भारतया गुप्त साम्राज्यया राजनीतिक व शक्तिया प्रभावं गुप्त वंशया जुजुपिं सनातन धर्मया पौराणिक सम्प्रदायया जू वन । थ्वहे कारणं थुमिगु स्वभाव हे बौद्ध धर्म तथा गणतन्त्र विरोधीया रुपय् वयाच्वंगु जुल । थ्वहे कारणं बौद्ध धर्माबलम्वीतय्त गुप्त वंशया शासनं इलाहावादय् च्वंपिं शाक्यतय्त तसकं हे दबे यानाः तयातःगु जुल । गुप्तवंशया शासनया अत्याचारं मुक्त जुइगु लँपु शाक्यतय्सं मालाच्वन । कपिलवस्तुया शाक्य राज्यं निर्वासित सरकारया शाक्यवंशीय जुजु इन्द्रकामं ई. सं. ४२८ य् महाचीनय् न्याम्ह शाक्यवंशीयतय्त गुप्त रुपं छ्वःगु जुयाच्वन । गोप्य रुपं चीनया सम्राट ओन्तिनाप खँल्हाबल्हा जूगु खःसां सम्राटनाप जूगु खँयात छुं नं कथं प्रकाशनय् महः । न्याम्ह शाक्यत चीन सम्राटयाके विदा कयाः इलाहावाद लिहां वल। महान चीनया सम्राटं न्याम्ह शाक्यतय्त व शाक्यवंशीय जुजु इन्द्रकाम लगायत प्रतिष्ठित शाक्यतय्गु लागिं नं धकाः लुँ गजू दुगु तपुलि व क्वय्चिङयागु क्वाच लं व झिथु क्वय्चिङ कापः, चीनिया रेशम झिथु, मेगु लुँया दां (असर्फि) छ्यंगूया म्हिचां न्याम्हिचा उपहार बिल । थुबलेनिसें शाक्यवंशीयतय् प्रतिष्ठित व्यक्तितय्सं लुँ गजूया तपुलि व क्वय्चिङयागु क्वाच फिइगु चलन हःगु धाइ ।लिपा बत्सराज्यं (इलाहावादं) नं कोलिय शाक्यत स्वनिगलय् वन । समुद्र गुहाया इलाहावादयागु स्तम्भ लेखय् लिच्छवीत व कोलीय शाक्यया भारतीय गुप्तवंशया शासकतय्गु दबाबय् च्वने मफयाः नेपाः उपत्यकाय् वल धकाः न्ह्यथनातःगु दु । थौं तक नं नेवाः शाक्यवंशीय महास्थविर व स्थविरपिंसं महाचीनया सम्राट ओन्तिया लुमन्तिइ धार्मिक समारोहय् तपुलि पुइगु व क्वाच फिइगु चलन याना हे च्वन तिनि । थुमिसं हे दक्षिण कोलिग्रामया नामं विकास याना बिल । दक्षिण कोलिग्रामया कोलिय शाक्यतय्सं नेपाःया उपत्यकाय् लुँया गजू दुगु तपुलि व क्वय्चिङयागु क्वाच फिइगु चलन हःगु धाइ । थुबलेनिसें शाक्यवंशीय प्रतिष्ठित व्यक्तितय्सं ततःधंगु समारोहय् थ्व वसः पुनेगु चलन नेपाल उपत्यकाय् हःगु धइगु नं धापू दु । थौं तक नं नेवाः शाक्यवंशीय महास्थविर व स्थविरपिंसं महाचीनया सम्राट ओन्तिया लुमन्तिइ धार्मिक समारोहय् तपुलि पुइगु व क्वाच फिइगु चलन याना हे च्वन तिनि ।चीनया इतिहास अध्ययन यानाच्वंम्ह इतिहासया विद्यार्थी भाजु म्याउइन थ्वायनं सिकाछेँ तासिलुम्पो गुम्बाय् थुम्ह च्वमि नापलाःबलय् खँल्हाबल्हा जूगु खः । वय्कलं कनादीगु खँत थथे खः – चीनया सम्राट ओन्तिनापं खँ जूगु खँत गोप्य वार्ताया कारणं छुं हे पिने पिहां मवः । शाक्यतय्त चीनया सम्राटं उपहार बिउगु खँत जक पिने पिहां वःगु दु धाइ । थ्व खँ ईश्वी संवत् १९५६ पाखे चीनया छगू विहारय् नेपाः व चीनया सम्बन्धबारे चीनया नांजाःम्ह इतिहासकार प्रो. ब्हान सेनयाङ च्याङं कनादीगु इतिहासया विद्यार्थी भाजु म्याउइन थ्वायनं थ्व च्वमियात कनादीगु खः । चीनया इतिहासय् ब्हाङ स्याएन च्याङं सिचुआन प्रान्तया छगू बौद्ध विहारय् न्ववानादीगु जिम्ह चिनिया पासा इतिहासया विद्यार्थी श्री म्याउइनथ्वायं विहाय् न्यनाः वयागु खँ तिब्वतया सिगाछेँय् नाप लाःबलय् नं जितः कनादीगु खःसा थ्व खँ चीनया पत्रिकाय् नं च्वयागु दु धयादिल, तर पत्रिका धाःसा चूलाके मफुत । चीनया सम्राटं छ्वया हःगु थ्व उपहारया महत्व नेपालय् आःतक नं उतिकं हे दनि । आः तक नं नेपाः उपत्यकाय् नेवाः शाक्यवंशीय प्रतिष्ठित ब्यक्तित गथे कि स्थविर महास्थविर आजुतय्सं शाक्यवंशीय ततःधंगु पर्वया इलय् चीनया सम्राट ओन्तिया लुमन्तिइ लुँया गजू दुगु तपुलि व रेशमया क्वाच पुइगु चलन याना वयाच्वंगु दनि । वास्तवय् थ्व प्रथा स्वनिगलय् गबलेनिसें शुरु जूगु धइगु खँय् ईशापूर्व न्यागूगु शताब्दीइ मगधया नरेश अजातशत्रुं थः जःलाखःला दक्षिण पश्चिमया स्वीन्यागू देय् त्याकेधुंकाः उगु देय्या आपालं मनूत अनं बिसिउँ वःगु खः । उपिं अनं बिसिउँ वसेंलि नेपाःया स्वनिगलय् वयाः बसोबास यानाच्वंगु अनुमान दु । थ्वहे झ्वलय् रामग्राम (बुद्धया पाजुपिनिगु छेँ) या कोलिय शाक्यत नं स्वनिगलय् वःगु खनेदु । समुद्रगुहाया इलाहावादय् च्वंगु स्तम्भ लेखय् लिच्छवीत व कोलिय शाक्यत मगध नरेश अजातशत्रुपाखें पराजित जुइधुंकाः मगधया अधिनय् च्वने मफयाः स्वनिगलय् दुहां वःगु खः धकाः न्ह्यथनातःगु दु । दक्षिण कोलियग्रामयात कोलिय शाक्यतय्सं धर्म संस्कृतिया विकास यायेधुंकाः स्वनिगलय् शाक्यवंशीय प्रतिष्ठित ब्यक्ति (आजु)तय्सं महाचीनया सम्राट ओन्तिया लुमन्तिइ लुँया गजू दुगु तपुलि व रेसमया कवच पुनेगु चलन हःगु खनेदु ।स्वनिगःया शाक्यवंशीय विशिष्ट व्यक्तितय्सं अथे तपुलि पुइगु व कचव तयेगु आः छगू परम्परा हे जुइधुंकूगु दु । थ्व छगू आः नेवाःतय्गु हे मौलिक चलन थें च्वनेधुंकल ।"
https://nepalbhasatimes.com/16435,बिचाः,  ,देय् साझा खः,"लुमनी । कांगेस पार्टीया प्रधानमन्त्री स्व. कृष्णप्रसाद भट्टराईया प्रधानमन्त्रीत्वकालया छगू घटना । धाये कथित छगू उपलब्धि । कृष्णप्रसादजुया प्रधानमन्त्रीत्वकालय् ‘शनिवार व आदित्यवार’ निन्हुयंकं अफिसय् विदा बीगु याइ । शनिवाः साविकया सरकारी विदाया न्हिं । परम्परा । आदित्यवार नं तनी । सरकारी विदा निन्हु जुइ ।                                                         थथे निन्हु विदा बीगु विदेशया चलन । नेपालय् नं वइ । हइ । थ्व विदेशी नक्कल खः ला ? वा थ्वया व्यावहारिकता नेपालय् नं औचित्यता दया बिउगु खः ? तर अबलय् सरकारं छवाःया निन्हु विदा बीगु पक्षय् अनेक तर्कत बी । थुकिया फाइदाया बारे अनेक प्रचार याइ । छवाःया निन्हु विदा । नेपाःमितय् निंतिं न्हूगु प्रयोग ! न्हूगु चलन । निन्हु प्यन्हु न्ह्यइपुसे च्वनी । अबलय् । प्रधानमन्त्री भट्टराईया सरकारया ज्याया अद्यावधिक मूल्यांकन जुइ । छु छु उपलब्धि जुल ? छु छु महत्वपूर्ण कार्यत जुल । धलः पिहां वइ । धलखय् सरकारया छगू तःधंगु उपलब्धिकथं ‘निन्हु विदा’ बीगु ज्यायात कयाः नं न्ह्यथनातइ । च्वछाइ । थ्व खँ लुमनी । आतक नं न्हिले मास्ति वइ । ‘शनिवार–आदित्यवार’ निन्हु विदा बिउगु ज्यायात छुं नं छुं महान राष्ट्रिय उपलब्धिकथं अबलय्या सरकारं प्रचार याइ । जनतायात गर्व बोध याकेत स्वइ । तर । धाधां हे व विदा बीगु चलन हाकनं फासांफुसुं जुइ । हाकनं विदा शनिवारय् कुहां वइ । सरकारया महान् उपलब्धिकथं दावा याःगु ‘शनिवार–आदित्यवार’या विदाया ज्याखँ ध्वंप्वालय् लाइ । तनी । फासांफुसुं जुइ । खत्तम ।थथे हे देशय् अनेक प्रधानमन्त्रीत वइ । सरकार चले याइ । प्रत्येक प्रधानमन्त्रीतसें थःथःगु कार्यकालय् देय्यात बियागु उपलब्धि, योगदानया बारे बखान याइ । आसेपासेतय्सं समर्थन याइ । हाँलय् हाँ मिले याइ । तर देय्या थौंया दुःखद् स्थितिं क्यनी । देय्यात विगतया सरकारतय् उपलब्धिं गन थ्यंकल । गन थ्यंका थकल । सरकारया देशय् निगूकथंया ज्या दइ । नियमित व विशेष । मनुखं न्हिंन्हिं जा, केँ नइ । थःगु दैनिक कार्यत याइ । वयात तःधंगु उपलब्धिकथं गर्व याये आवश्यक जुइमखु । व साविक कर्तव्यया लँय् लाइ । मनूया नियमित ज्याखँया लागि प्रशंसा, बधाइ बियाच्वनी मखु । तर नियमित स्वयां नं पाःगु सुनानं विशेष छुं ज्या क्यन कि वयात मनूतय्सं च्वछाइ । जनमतं वइगु सरकारं देय्, जनतायात विकासया लँय् न्ह्याकेगु योजना, कार्यक्रम, दर्शन ज्वना वइ । देय्यात विशेष उपलब्धि बीगु ज्याया प्रतिवद्धता जुइ । जुइमाः । चानचुन, पलखं फासांफुसुं जुइगु ज्या क्यनाः मनूतय्त झंगः लायेगु ज्याय् इमान्दार सरकार तक्यनीमखु । वया गुणगान याइ । ठीक । अथे हे सरकारया नं नियमित ज्यात दइ । शान्ति सुरक्षा, जनताया मौलिक अधिकारया रक्षा, जनतायात लः त्वंकेगु, ट्राफिक नियन्त्रण यायेगु, विपद् व्यवस्थापन थ्व फुक्क सरकारं निर्वाह यायेमाःगु नियमित कर्तव्य खः । थुकिया लागि चुस्त प्रशासन दयेमाः । देय्या प्रशासनयात स्थायी सरकार धाइ । प्रशासन स्थायी संस्था खः । देय्या जनताया नियमित जीवनयात सकुशल न्ह्याकेगु थ्वया जिम्मा जुइ । जनमतं वइगु सरकारं देय्, जनतायात विकासया लँय् न्ह्याकेगु योजना, कार्यक्रम, दर्शन ज्वना वइ । देय्यात विशेष उपलब्धि बीगु ज्याया प्रतिवद्धता जुइ । जुइमाः । चानचुन, पलखं फासांफुसुं जुइगु ज्या क्यनाः मनूतय्त झंगः लायेगु ज्याय् इमान्दार सरकार तक्यनीमखु । देशय् सामान्य ट्राफिक नियम पालना याकेत, लँय् लँय् च्वंगु गाः, सा–द्वंया समस्याया समाधान यायेत, प्रधानमन्त्रीया ध्यानाकर्षण यायेमाः । थ्व विडम्बना मखुला ? प्रधानमन्त्रीं देशय् चुस्त प्रशासनया प्रत्याभूति बीमाः । बी फयेकेमाः । जनताया दैनिक समस्यायात स्वतः समाधान याइगु प्रभावकारी संयन्त्रया निर्माण यायेमाः । दुर्भाग्य ! थौं देशय् प्रशासनया अवस्था झन्झन् अव्यवस्थित, अराजक जुजुं वनाच्वंगु दु । देशय् प्रशासन, पुलिस, अदालत थज्याःगु तःधंगु जिम्मेवारी दुगु संस्थात थौं भताभुंग जुयाः पेच फुस्के जूगु मेशिन थें लथालिंग जुया बिउगु दु । जनताया आम सुरक्षा, अधिकारया निंतिं सुरक्षाया थां जुइमाःगु संस्थात हे थथे छताछुल्ल जुइ । थौं जनतां सन्तोषया सासः ल्हाये फइगु स्थिति गन दइ । दइमखु । हालय् प्रधानमन्त्री ओलीजुया सरकारं थप विदाया व्यवस्था याःगु दु । जननजातितय् पर्व विदातय्त सरकारं चिइका बिउगु खः । प्रधानमन्त्रीजु छगू निगू जनजातितय् पर्वय् मूपाहां जुयाः वनी । वय्कःया नुगः नाइ । हाकनं विदा बीगु निर्णय याइ । हाल सरकारया थ्व तःधंगु उपलब्धि खः । प्यखेरं प्रशंसा वइ । तर देशय् जनमतं वःगु आधिकारिक सरकारं जनजाति, देय्या अन्य, सीमान्कृत वर्गप्रति गज्याःगु नीति कायेगु खः । स्पष्ट जुइमाः । जनतायात थुइकेमाः । अनुग्रहया रुपय् विदा बीगु । हाकनं मेगु खेमां दबाव वलकि विदा चिइकेगु । क्यातुम्ह जनताया सरकारं थज्याःगु मचा म्हितेगु ज्या याइमखु । हचुवाय् तक्यनी मखु । वर्तमान सरकारं जनजाति, सीमान्तकृत वर्गप्रति थःगु नीति छु खः प्रष्ट यायेमाः । इमिगु भाषा, धर्म, संस्कृति, पहिचानप्रतिया धारणा छु खः क्यनेमाः । मौसमी नीति काये मजिल । पृथ्वीनारायणया एकतायात डण्डाकथं छ्यलाः देशवासीतय्त लाठि चार्ज याये मजिल । याके बी मजिल । देय् सकसियां साझा खः ।"
https://nepalbhasatimes.com/16476,बिचाः,  ,अर्थशास्त्र धइगु छु खः ?,"आशाकाजी महर्जन                                                          छगू शब्दं अर्थशास्त्रया अर्थ धायेगु खःसा ध्यबा खः । ध्यबाया कारोबार यायेगु हे अर्थशास्त्र धाइ । ध्यबाया कारोबार यानाः सुनां अप्वः सिबें अप्वः मुंके फइ, वयागु आर्थिक अवस्था बल्लाइ, बांलाइ । सुं नं मनू परिवारयाके धन दौलत, लुँ, वहः, हिरामोति दत धाःसा समाज बांलानाः देश हे च्वन्ह्याइ धइगु पुलां पुलांपिं आर्थशास्त्रीतय्गु धापू दु । पुलांम्ह अर्थशास्त्री आड्म स्मिथया धापू कथं ‘इकोनोमिक्स इज द साइन्स अफ वेल्थ’ धयागुया अर्थ धनया विज्ञान धइगु हे अर्थशास्त्र खः । गुुगु देशया मनूयाके व समाजयाके अर्थात देशयाके अतिकं धन दइ, व मनू, समाज अर्थात देश हे च्वन्ह्याइ । देय् हे बलवान व समृद्ध जुइ धइगु खँ अर्थशास्त्र सम्बन्धी विज्ञ आडम स्मिथं सन् १७७६ स ‘द वेल्थ अफ नेशन’ धइगु थःगु सफुली न्ह्यथनातःगु दु । जनतायात थःगु नियन्त्रणय् कायेत, राजनीतिक चेतना हयेत व आर्थिक विकास यायेगु सम्बन्धी फुक्कं ज्याय् ध्यबाया चलखेल जुइ धइगु आडम स्मिथया धापू खः । उकिं अर्थशास्त्र धइगु हे धन, लुँ, वहः, हिरामोति व बहुमूल्य वस्तु खः । अनं लिपा आडम स्मिथया अर्थशास्त्रयात कुंखिनाः मेम्ह नवशास्त्रीय अर्थशास्त्री अल्फ्रेड मार्शल पिहां वल । वय्कःया धापू कथं धन दौलत, हिरामोति, लुँ, वहः पाँय्म्वह यक्व मुंकेवं तुं मनू, समाज व देय् बांलाना वनी धकाः धायेगु पाय्छि मजू । लोभी पापी जुयाः स्यना नं वनेफु । धात्थें धायेगु खःसा अर्थशास्त्र धइगु मनूतय्सं गथे यानाः कमे याइ अले अथे यानाः खर्च याइ, छगू पक्षं धनयागु अध्ययन खः धाइ धाःसा मेगु पक्षं मानव कल्याणयात जोड बियाः अध्ययन यायेगु खः धाइ । गुलिं धनवान जुयाः मन थाते मलाःपिं नं दु । गुलिं मनूत धन द हे मदयाः वँय् जुयावंपिं नं दु । व धनं मनूतय्त फाइदा सेवा कि कल्याण जूसा जक व अर्थशास्त्रया औचित्य÷मनासिब जुइ । मखुसा व धनं समाजय् शैतानत ब्वलना वइ । दादागिरी खुँ, लुच्चा, छुच्चात ब्वलना वइ । उकिं धन सम्पत्तिं फुक्कं समाजयात भिं हे याइ धकाः धाये फइ मखु धकाः नवशास्त्रीय अर्थशास्त्री अल्फ्रेड मार्शलं कुंखिनाः क्यंगु अतिकं पाय्छि जू वः । धात्थें धायेगु खःसा अर्थशास्त्र धइगु मनूतय्सं गथे यानाः कमे याइ अले अथे यानाः खर्च याइ, छगू पक्षं धनयागु अध्ययन खः धाइ धाःसा मेगु पक्षं मानव कल्याणयात जोड बियाः अध्ययन यायेगु खः धाइ । चीहाकलं धायेगु खःसा अर्थशास्त्र धइगु हे मानवीय भौतिक कल्याण खः । यदि व धनं मनूतय्त कल्याण मयात धाःसा ध्यबा द्वँ मुनाः जक तयातल धाःसा थासय् मछ्यल, अनुत्पादनय् थासय् छ्यल, कल्याणकारी थासय् मछ्यल धाःसा उकिं याइगु परिणाम बांमलाना वनी । समाज स्यनी । उकिं कल्याणकारी थासय् छ्यःसा जक फलदायी जुइ । मखुसा बेकारी जुइ धइगु सन् १८९० स पिकाःगु ‘द प्रिन्सिपल अफ इकोनोमिक्स’ सफुली न्ह्यथनातःगु दु । अनं लिपा १९ औं शताब्दीया अल्फ्रेड मार्शलया अर्थशास्त्रया सिद्धान्तयात आधुनिक अर्थशास्त्री लाय्नियम रविन्सं कुंखिनाबिल । वय्कलं स्पष्ट भासं धयादिल कि अर्थशास्त्र धइगु वैकल्पिक प्रयोगया अध्ययन खः । वय्कःया धापू कथं देसय् छुं नं प्राकृतिक स्रोत लः, चा, ल्वहं, खनीज, वनजंगल आदि आपाः मनूतय्सं छ्यछ्यं न्हना वनी । लिपा जुयाः मदयाः फुना नं वनी । ध्यबा दयाः नं दयेके फइ मखु । मनूतय्त मदयेकं मगाःगु चीज अभाव जुयाः संकटय् लाइ । उकिं बचे जुइगु लागिं विकल्प खोजीनीति यायेमाः व खोजीनीति यायेगु अध्ययनयात हे मूलरुपं अर्थशास्त्र धाइ धकाः आधुनिक अर्थशास्त्री सन् १९३२ पाखे एल रविन्सं थःगु सफू ‘नेचर एण्ड सिग्निफिकेन्स अफ इकोनोमिक्स साइन्स’ य् न्ह्यथनातःगु दु । लिपायागु इलय् एल. रविन्सं बिउगु अर्थशास्त्रया परिभाषा साप हे पाय्छि जू वः । छाय्धाःसां थौंकन्हय् मनूतय्सं भविष्ययात बिचाः मयासे वर्तमान कालयात जक चिउताः तयाः ज्या यानाच्वंगु दु । थ्व अर्थशास्त्रयात दुग्यंक थुइके मफुसा कन्हय् अर्थशास्त्र हे अन्धकार जुया वनी । अभावया अभावं जक जायाः समस्याया सामना यायेत तकं तच्वकं थाकुया वइ । हरेक मनूतय्सं वर्तमान व भविष्ययात बिचाः मयासे लिपा वइगु समस्यायात न्ह्यः हे चिउताः मतसे जीवन फुकल धाःसा वयागु नापनापं देशया प्राकृतिक सम्पत्ति फुना वनी । देय् संकटय् लाइ धइगु विश्लेषण यासें आधुनिक अर्थशास्त्रीत थुखे साप हे सचेत खनेदु ।"
https://nepalbhasatimes.com/15664,बिचाः,  ,झीगु मौलिक बुद्ध धर्म लित हये माःगु दु,"                                                         # विद्याधर आचार्य महायोगी श्रीधर राणा रिन्पोछे  वज्रयान बुद्ध धर्मया उद्गमस्थल स्वनिगः खः । स्वनिगःया नेवाःतय्सं हे वज्रयान बुद्ध धर्मया सम्वद्र्धन व संरक्षण याना वयाच्वंगु खः । व नं यानाच्वंगु दु । तर इतिहासया थीथी कालखण्डय् जूगु थीथी घटनाक्रमतय्सं यानाः स्वनिगःया वज्रयान बुद्ध धर्म धमाधम कमजोर जुजुं वनाच्वंगु दु । तसकं शक्तिशाली व सम्पन्नगु वज्रयान बुद्ध धर्म आः संस्कार व संस्कृतिया रुपय् जक छुं भचा ल्यनाच्वंगु दनि । थुकिया दर्शन, अभ्यास आः मदयेधुंकल धाःसां जिउ । छगू इलय् थ्व बुद्ध धर्म गुलि तक शक्तिशाली धायेबलय् तिब्बतया लामा गुरुपिंत बुद्ध धर्म स्यना छ्वःगु हे थनं खः । तिब्बतया नांजाःपिं विद्वान गुरुपिंसं गबलें थन वयाः, गबलें भारतया नालन्दा, तक्षशिलाय् वनाः बुद्ध धर्म सयेकूगु खः । तिब्बतया तसकं नांजाःम्ह गुरु मार्फां यलया रत्नाकर विहारय् न्यादँ तक च्वनाः बुद्ध धर्म सयेका वंगु खँ इतिहासय् हे च्वयातःगु दु । अबले नेपाःया वज्राचार्यपिं नं सुं स्वयां कम मजू । वय्कःपिं तसकं हे सःसिउपिं विद्वानत खः । झीसं जामनः गुभाजु, लीलावज्र, सुरतवज्र आदिपिनि नां न्यना तयागु दु । वय्कःपिं उगु ईया तसकं सिद्धपिं वज्राचार्य गुरुपिं खः । भारो वज्राचार्य ला चोभारया गुफाय् ध्यान च्वनाच्वँच्वं अन हे सिद्ध जुया वंगु खँ तक न्यनेदु । तर थौंकन्हय् उलि ज्वःपिं वज्राचार्य गुरुजुपिं झीथाय् मदु । अले अज्याःपिं गुरुजुपिं जन्मे नं मजू । छाय् जन्म मजुल धायेबलय् वय्कःपिंसं न्हापा वज्रयानया गुगु अभ्यास याइगु खः वहे आः तना वनेधुंकल । व ध्यान, व दर्शन, व अभ्यास आः झीथाय् मदु । थपाय्धंगु वज्रयान थौं थथे मदु सरह जूवंगुया दोष नेवाः गुरुजुपिं मखु । इतिहासया थीथी कालखण्डय् थ्व बुद्ध धर्मयात मदयेकेगु लागिं आपालं घटनात जूगु दु । १२ औ शताब्दीपाखे थन ठकुरी जुजुपिं वल । उपिं नं बौद्ध हे खः । अबले थन बुद्ध धर्मया यक्व विकास जुल । तर वयां लिपा वःपिं शासकतय्सं बुद्ध धर्मयात मदयेका छ्वयेगु हे ज्या यात । थौंकन्हय् तिब्बतय् गुगु बुद्ध धर्मया अभ्यास जुयाच्वंगु दु, व स्वनिगःया नेवाःतय्सं स्यना छ्वःगु हे बुद्ध धर्म खः । उकी छुं हे मपाः । संस्कृतय् दुगु धर्मया श्लोकतय्त उमिसं तिब्बती भासं अनुवाद यात । उकिं भाय् जक पाः, अर्थ वहे खः । अन शुद्ध धर्मया अभ्यास जू, स्वनिगलय् ल्यंपुल्यं जक अभ्यास जुयाच्वन । मल्ल जुजुपिंसं बुद्ध धर्मया मदयेकाः उकिया थासय् उमिसं मिथिलां ब्रम्हूत झिके यानाः मनुस्मृति कथं जातभातया चलन हल । बुद्ध धर्मय् जातभात दइ मखु । तर उमिसं कायम याना बिल । अज्याःगु इलय् नेवाःतय्सं थःगु धर्म बचे यायेगु लागिं हिन्दू धर्मलिसे नं ल्वाकःबाकः यानाः अभ्यास यानाच्वन । उलि नं मयाःसा बुद्ध धर्मयात पूरा हे नष्ट याना बी । शाह वंश वयेधुंकाः नं बुद्ध धर्मयात थाय् मबिउ । राणा शासकतय्सं ला बुद्ध धर्मया ग्रन्थ तकं च्याका बिल । अथे च्याका बिउगु व च्याकेत ठिक्क यानातःगु गुलिं ग्रन्थ बेलायती विद्वानतय्सं नं ज्वना वंगु दु । थुकथं शास्त्र फुक्क हे तनावंबलय् अध्ययन मदया वन । भिक्षुतय्त नं ब्याहा यानाः गृहस्थीइ हया बिउबलय् विहार धइगु नं मदया वन । तर धर्मया अध्ययन अध्यापन बन्द जूसां उकियात थःगु संस्कारय् धाःसा छुं भचा ल्यंका तल । गथे कि न्हापा पूवंक हे भिक्षु जुयाः अध्ययन अध्यापन याइगु खःसां लिपा अथे यायेगु सम्भव मदयेवं थः सन्तानयात न्हय्न्हु जकसां भिक्षु यानाः उगु परम्पराया अवशेष ल्यंका तल । दीक्षित यायेगु ज्या नं मेपिंत सम्भव मजुइवं थः हे सन्तानतय्त जक यायेगु चलन जुया वल । थुकिं यानाः वज्रयान पूवंक लोप जुइ मखन । संस्कारय् अवशेष जुयाः ल्यनाच्वन । नेपालय् थ्व धर्म लोप जुया वंसां नेपालं हे स्यना छ्वःपिं लामा गुरुपिंसं तिब्बतय् धाःसा उकियात तःजिक प्रवद्र्धन याना यंकल । अन शासकतय्सं नं उकियात साथ बिल । उकिं स्वनिगःया बुद्ध धर्म स्वनिगलं गायब जूसां तिब्बतय् सुरक्षित जुयाच्वन । तिब्बतय् भारतया नालन्दा व तक्षशिलां बुद्ध धर्म वंगु धाःसां भारतया २५ प्रतिशत हे बुद्ध धर्म तिब्बत मवं । अधिकांश धर्म नेपालं हे वंगु खः । उकिं थौंकन्हय् तिब्बतय् गुगु बुद्ध धर्मया अभ्यास जुयाच्वंगु दु, व स्वनिगःया नेवाःतय्सं स्यना छ्वःगु हे बुद्ध धर्म खः । उकी छुं हे मपाः । संस्कृतय् दुगु धर्मया श्लोकतय्त उमिसं तिब्बती भासं अनुवाद यात । उकिं भाय् जक पाः, अर्थ वहे खः । अन शुद्ध धर्मया अभ्यास जू, स्वनिगलय् ल्यंपुल्यं जक अभ्यास जुयाच्वन । उकिं अन व थन पाः थें जुयाच्वंगु जक खः । मालावं वनेबलय् धर्म छगू हे जुयाच्वंगु खने दइ ।थौंकन्हय् स्वनिगःया नेवाःतय्सं अभ्यास याइगु वज्रयान बुद्ध धर्मय् स्तुती व मन्त्र जक ल्यं दनि । आध्यात्मिक पक्ष तनेधुंकल । वास्तवय् बुद्ध धर्म धइगु स्तुती व मन्त्र जक मखु । आध्यात्मिक पक्ष मुख्य खः । ज्ञान प्रमुख खः । अध्ययन याना वनेबलय् उकिया अवशेष वज्रयानय् लुया वइ । उकिया अर्थ छु धायेबलय् अज्याःगु अभ्यास न्हापा दुगु खः । अभ्यास हे मदुगु खःसा अवशेष नं दइ मखु । नेपाःया वज्रयान धर्मया अध्ययन यायेबलय् उकी नं उत्पत्तिक्रम व सम्पन्नक्रम थेंज्याःगु ध्यान या धकाः च्वयातःगु दु । तर थौंकन्हय् अज्याःगु ध्यान यायेगु अभ्यास मदयेधुंकल । आः अभ्यास मयाःसां न्हापा उकिया चलन दु धइगु खँ शास्त्रय् च्वयातःगुलिं सी दत । अभ्यास मदुगु खःसा छाय् च्वइ ? अज्याःगु हे ज्ञान, ध्यानया अभ्यास याइपिं जुयाः झी वज्राचार्य दथुइ सुरतवज्र, लीलावज्र थेंज्याःपिं सिद्धहस्त गुरुपिं जन्म जुल । अज्याःपिं महान गुरुपिं मेपिं नं गुलि दइ तिनि । इतिहास मदुगु जुयाः वय्कःपिनि नां पिहां मवयाच्वन । न्हापा न्हापा नेपाःया सिद्धहस्त गुरुजुपिंसं याइगु अज्याःगु अभ्यास थौंकन्हय् तिब्बतय् ल्यनाच्वंगु दु । आः झीसं उकियात हानं नेपाः लित हयाः अभ्यास यायेमाःगु दु । झी गुरुजुपिंसं तिब्बतय् अभ्यास जुयाच्वंगु बुद्ध धर्म अध्ययन यानाः उकियात थःपिंसं अभ्यास यायेमाःगु दु । झीगु मौलिक बुद्ध धर्मयात लित हयेगु उपाय थ्वहे खः । तिब्बतया बुद्ध धर्म अध्ययन यानाः उकिया अभ्यास यायेत मछालेमाःगु वा हिनतावोध यायेमाःगु आवश्यकता मदु । छाय्धाःसां व ला झीसं हे न्हापा उमित स्यना छ्वयागु अभ्यास खः । झीथाय् इतिहासय् घटित थीथी घटनां यानाः तना वन । उमिथाय् सुरक्षित जुयाच्वन । अन सुरक्षित जुयाच्वंगु झीगु हे धर्मयात झीसं हानं लित हयेगु जक खः । न्हापा न्हापा शासन व्यवस्थाया कारणं अथे यायेगु सम्भव मंत । तर आः ला देशय् लोकतन्त्र वयेधुंकल । तिब्बतय् ल्यनाच्वंगु बुद्ध धर्मया अध्ययन व अभ्यास यायेत आः झीत न्हापा थेंज्याःगु छुं नं पंगः मदु । अध्ययनय् रुची दुपिं विद्वान बौद्ध नेवाःतय्सं दुग्यंक अध्ययन यायां वंबलय् नेवाःतय्गु वज्रयानय् अज्याःगु तत्व लुइके मफुत । उकिं उपिं थेरवादपाखे लगे जू वन । गुलिं अध्यात्मया खोजी यायां रजनीशया धर्मय् वन । रजनीशय् वनेगु स्वयां थेरवादय् वंगु ला बांलाः हे धायेमाः । वर्मा, थाइल्याण्ड, श्रीलंकाय् सुरक्षित जुयाच्वंगु थेरवादी ज्ञानयात नेपालय् हयाः अभ्यास याःगु खः । थ्व धर्म भारतया लँपु जुयाः नेपालय् वःगु खः । नेपाः व भारत दथुइ भौगोलिक स्थिति नं सरल जूगु कारणं धर्म दुहां वयेत अः नं पुल । तिब्बत भौगोलिक रुपं नं विकट व उमिगु भाषा नं थाकुगु जुयाः झीथाय् दुहां वयेत थाकुल । तर दुत हयेगु लागिं थाकु चायेमाःगु आवश्यकता धाःसा मदु । आः न्हापा थेंज्याःगु थाकुगु स्थिति नं मदु । वर्मा, थाइल्याण्ड, श्रीलंकाया धर्म नेपालय् हये जिउसा तिब्बतया धर्म छाय् हये मजिउ ? अझ तिब्बतया धर्म धइगु ला झीथासं हे उखे वनाच्वंगु धर्म खः । थःगु हे धर्म लित हयेत झी छाय् लिचिलेगु ? जिं छु खनाच्वना धायेबलय् थौंकन्हय्यापिं झी वज्रयानी गुरुजुपिंसं थःगु धर्मया थ्व महत्वपूर्ण पक्ष गायब जुइधुंकल धइगु खँयात याउँक स्वीकार यानाच्वंगु खने मदु । आः गुलि दुगु खः वहे पूर्ण धायेगु यानाच्वंगु दु । व पूर्ण मखु । यदि उकियात हे पूर्ण तायेकाच्वन धाःसा आः ल्यं दुगु नं तना वनीगु सम्भावना दु । थौं वज्रयान अभ्यास याइपिं मनूत स्वनिगलय् हे न्हियान्हिथं छाय् म्हो जुयाच्वन ? अले तिब्बतया महायान (वास्तवय् थ्व नं वहे खः) अभ्यास याइपिं चाहिँ युरोप व अमेरिकाय् समेत छाय् अप्वयाच्वन ? आःया झी वज्राचार्य गुरुजुपिंसं थ्व खँ थुइकेमाःगु मदु । (विद्याधर आचार्य महायोगी श्रीधर राणा रिन्पोछेलिसे यानागु खँल्हाबल्हाया लिधंसाय्) श्रीधर राणा रिन्पोछे म्हसीके विद्याधर आचार्य महायोगी श्रीधर राणा रिन्पोछे गैर तिब्बती खयां नं रिन्पोछे उपाधी कयादीम्ह न्हापांम्ह नेपाःमि खः । वि.सं. २००६ सालय् जन्म जुयादीम्ह वसपोल तत्कालिन डीआईजी नरनारायण जबराया काय, राणा प्रधानमन्त्री पद्म शमशेर जबराया छुइ लिसें पाजुपिंपाखे बझांगे जुजु जयपृथ्वीबहादुर सिहंया छय् खः । ज्ञान प्राप्त यायेगु लागिं वसपोलं तःम्हमछि गुरुपिंथाय् तःता कथंया अध्ययन यानाबिज्याःगु दुसां टुल्कु उर्गेन् रिन्पोछेया सल्लाह कथं गम्भीर ध्यानय् आवद्ध जुयाबिज्यात । वसपोलं २१ दँ तक गुफाय् याकःचा च्वनाः ध्यानय् व्यतित याना बिज्याःगु दु । गुफां पिहां वःसां वसपोलया जीवन शैली धाःसा अझ नं गुफावास थें हे जुयाच्वंगु दु ।वसपोल थौंकन्हय् थीथी शिष्य व पुचः मार्फत थम्हं प्राप्त यानागु ज्ञान विस्तार यायेगु अभियान बिज्यानाच्वंगु दु ।"
https://nepalbhasatimes.com/16527,बिचाः,  ,"नीति छखेर, नियत्ति मेखेर","थौंकन्हय् संचारमाध्यम व सामाजिक संजालय् नेपाल वायुसेवा निगमया निगः वाइडबडी विमान खरिद प्रकरण अत्याधिकरुपं चर्चाय् दु । छगू पक्ष – विमान खरिद जाँचबुझ समितिं विमान खरिद प्रक्रियाय् आर्थिक अनियमित जूगु दावी यानाच्वंगु दुसा, थुगु प्रतिवेदनयात अध्ययन यानाः अनियमितता जूगु खःसां समितिं दोषी ठहरयाःपिं दोषी मखु धइगु जिकिर यानाच्वंगु दु ।                                                         मेगु पक्षं थुगु विमान खरिदय् ऐन नियम कानून उल्लंघन मजूगु दावी यानाच्वंगु दु । अन छुं कथंया भ्रष्टाचार मजूगु दावीयात कयाः हाथ्या हे बियाच्वंगु दु । छगूकथं आःया इलय् थीथीकथंया शक्ति प्रर्दशन जुयाच्वंगु खँयात अस्वीकार यायेफइ मखु । थुकियात सत्य असत्यया विवाद जक धायेगु मयासे नीति–नियम व व्यावहारिकतायात कयाः जुयाच्वंगु व्यवहारिक संतुलनया खँ कथं नं कायेमाःगु आवश्यकता दु । नेपाल वायुसेवा निगमया विमान खरिद प्रकरणं भ्रष्टाचारयात हे न्हूकथं परिभाषित यायेमाःगु आवश्यकता वाः चायावःगु दु । सकसिनं सिउगु हे खँ खः कि नेपाल वायुसेवा निगम, शाही नेपाल वायुसेवा निगम जुयाच्वंगु इलंनिसें हे अनेककथंया भ्रष्टाचारय् दुनाच्वंगु संस्था खः । अज्याःगु भ्रष्टाचारय् पूर्व प्रधानमन्त्रीनिसें सरकारय् पदासिन महत्वपूर्ण मनूतय्गु संलग्नता व अन जूगु ‘पावर पोल्टीक्स’या कारणं निगम धराशायी हे जुइधुंकूगु स्थितिइ थ्यनेधुंकूगु खः। आःया इलय् नं २८ दँ तक निगमं हवाइजहाज छगः हे न्याये मफूगु व न्यायेत स्वःपिं मनूतय्सं नं निगमयात जीवन्त यायेगु स्वयां नं अझ अप्वः मेगु आर्थिक दोहन यायेगु कुतः याना जूगु धइगु द्वपंया कारणं निगम लगभग टाठ पल्टे जूगु स्थितिइ हे थ्यनेधुंकूगु खः । छखेर थनया आदिवासी नेवाःत अड्डा अदालतया भैmझमेला क्वमबीपिं अले मेखेर सत्ताय् थ्यनाच्वंपिं मनूतय्सं अनेक ऐन नियम दयेकाः थनया स्ववासीतय्गु सम्पत्ति, बुँ, जग्गा हडपे यायेगु अनेक प्रपञ्च नं याना जूगु खनेदु । तर थ्व हे ई दुने निजी विमान कम्पनीत अस्तित्वय् वयाः थुमिसं न्ह्यथनेबहः जुइक हवाईसेवाया व्यवसाय याना जूगु सकसिनं खना हे च्वंगु वास्तविकता खः । शाही नेपाल वायुसेवा निगमया सेवा नेपालय् सुरु जूगु ई व थाइल्याण्डय् वायु सेवाया सुरुवात छगू हे दँय् जूगु खः । थाइल्याण्डया वायुसेवायाके आः ८३ गः जहाज दयेधुंकूगु दु, नेपालय् न्हापा अन्र्तराष्ट्रियस्तरय् सुरु जुइधुंकूगु विमान सेवा आः वयाः जहाजविहीन जुयाच्वने माःगुया जिम्मेवार सु खः धयागु न्ह्यसः नं समयसान्र्दभिक हे खः । स्थापना जुइधुंकूगु निगमयात अनेक चलखेल यानाः निगमया अस्तित्व निम्ट्यान्न यायेगु छथ्वः अदृष्य शक्तिया कुतः आः नं न्ह्याना हे च्वंगु खः कि धयागु न्ह्यसः छखे दुसा निगमयात पार यायेत स्वइपिं मनूतय्गु नियत्ति न्ह्याबलें जेल नेल हे जक जुइगु खःला धयागु आशंका नं ब्वलनावःगु दु । निगमयात पुनर्जिवित यायेत संजीविनि बुटिकथं नियुक्त जूम्ह सुगतरत्न कंसाकार खः । वय्कलं नेपाःया दूरसंचार ख्यलय् अजू चायापुगु उपलब्धि हासिल यानाः नेपाःया दूरसंचार ख्यःयायात एशियाया हे उत्कृष्ट सेवामूलक संस्थाय् विकसित याना बिउगुलिं दुबे जुयाच्वंगु वायुसेवा निगमयात नं उकथंया हे चामत्कारीक उपचार यायेफइगु विश्वासं नियुक्त याःगु खः । वय्कलं वायुसेवा निगमय् ज्या याये धुनेवं वायुसेवा निगमयात जीवन्त यायेगु खःसा विमान न्यायेमाः धइगु निक्र्यौल यानाः उगु इलय् हे विमान न्यायेत माःगु प्रक्रिया न्ह्याकूगु खः । तर वय्कःया कुतः थः जेलय् कुंकेमालेवं स्थगन जूवन । विमान न्यायेत छ्वःगु ध्यबा तकं लित हयाबिल नं वय्कःयात आर्थिक अनियमितता याःम्ह नाइके धकाः ज्वनाः जेलय् कुने यंकूगु खः । लिपा अदालतय् वय्कः निर्दोष प्रमाणित जुइवं हाकनं निगमय् राजनीतिक नियुक्तिइ महाप्रबन्धक जूवंगु खःसा थ्वया लिपां हाकनं नं विमान खरिद प्रक्रियाय् वय्कलं पलाः न्ह्याकादीगु खः । तत्कालीन शाही नेपाल वायुसेवा निगमयाके विमान मदयाः थुकिया सेवा अन्तर्राष्ट्रिय ख्यलय् लगभग बन्द हे जुइधुंकूगु स्थितिइ निगमया हवाई सेवायात हाकनं नं अन्र्तराष्ट्रिय ख्यलय् पुनर्संचालन यायेगु कुतः भ्रष्टचार खः कि दँदँतक निगमयात विमानविहीन यायेगु नीति नालाच्वंपिं मनूत वा विमान हयेधुंकाः नं अनेककथंया आरोप प्रत्यारोप यानाः निगमयात हाकनं दने हे मफइकथं ग्वारा तुइकेगु योजना यानाच्वंपिं भ्रष्टचारी खः, थुकिया लिसः इलं हे जक बिइ फइगु जुइ । छुं नं कासा जुइगु इलय्, त्या–बू जुइगु इलय् सुं छम्ह व्यक्ति बुत वा व्यक्तिं यानाः बुत धइगु विश्लेषण जुइमखु । त्यात धाःसा टिम हे त्याःगु वा बुत धाःसा टिम हे बूगु कथंया लिच्वः पिदनी । आःया विमान खरिद प्रकरण नं छम्ह व्यक्तिया कुतः जक मखसे थ्व टिमया हे कुतः खः । थुकी सुं दोषी खःसा टिम हे दोषी जुइ, सुं मुख्य दोषी, अप्वः वा म्हो दोषीकथं परिभाषित जुइमखु । थ्व विमान खरीद प्रकरणय् सरकारया मन्त्रालय, निगमया संचालक समिति, थीथी विज्ञ, प्राविधिकपिनिगु प्रतिवेदन, विमान खरिद यायेत लगानी याःपिं वित्तिय संस्थात नं दोषी करार जुइ । न्हापायापिं कर्मचारी वा आःयापिं कर्मंचारी धइगु नं खँ जुइमखु । गबलेतक ज्या पू वनीमखु, अबलय् तक फुक्कं हे संलग्न खः । अध्ययन समिति वा लेखा समितिं नीति–नियमयात छिंछिंकथं व्याख्या यायेगु, छम्हेसिनं दोषी धायेगु मेम्हेसिनं दोषी मखु धकाः आः हे फुकुवा यायेगु खःसा न्यायिक निकायया आवश्यकतायात हे न्ह्यसः थनेमाली । सुगतरत्न कंसाकारयात न्हापाया इलय् जेलय् कुने यंकूगु इलय् वय्कलं याःगु ज्या निगम विरोधी मखु धकाः सः थ्वयेकूपिनिगु निंतिं आःया प्रकरण नं चिन्ताया विषय जुयाच्वंगु दु । गथे उगु ईया ज्या ‘नियम सम्मत खः’ धकाः सर्वोच्च अदालतं तक धायेमाःगु अवस्था वल, आःया अवस्था नं व स्वयां फरक मखु । सर्वोच्च अदालतं हे थुगु जहाज खरीद प्रकरण नियम सम्मत खः धकाः फैसला बीधुंकूगु अवस्था दु । दकलय् महत्वपूर्ण खँ आर्थिक अनियमितता जुल धकाः गुगु सः वयाच्वंगु दु, उगु अनियमिततां जूगु ध्यबा सुयाके ले ? हानी जूगु खःसा आःया निगः वाइड बडी विमान खरीद संसारय् दकलय् दंक न्यानागु खः धयागु नं दावी दु, उकिया खण्डन ग्व ले ?"
https://nepalbhasatimes.com/16677,बिचाः,  ,वैरभावं वैरभाव तनीमखु,"धम्मपद बुद्ध धर्मया सारभूत उपदेश खः । थुकि थीथी कथंया उपदेश दु । गुगु उपदेश तथागतं थीथी खँ दुथ्यानाच्वंगु गाथाय् कारण सुलाच्वंगु दु । थुकी छपू गाथाया कारण थन उला स्वये ।मां व काय् मिले जुया च्वनाच्वन । काय्म्ह अतिकं ज्ञानी । छेँज्या बुँज्या सकतां याइगु । मांया सेवा नं याइगु । वयात ब्याहा यानाबिल । दँदँ फुत ।                                                         तर वपाखें मस्त मदु । छन्हु मांम्हेसिनं वयात मेम्ह मिसा ब्याहा यायेत कर यात । निःसन्तान जुल कि छेँ स्यनी धइगु मांम्हेसिगु पीर । छन्हु कलाःम्हेसिनं बिचाः यात ‘यदि मामं मेम्ह मिसा (लिथु) हयाबिल धाःसा जिनाप मिले जुयाः च्वने फइमखु । बरु जिं हे मिसा माला हयेमाली । अनंलि वं थः भाःत नापं खँ ल्हात । थःम्हं ल्यया व नाप ब्याहा याना बिल । खय्त ला वं थः यस्सें लिथु हःगु मखु । उकिं लिथुम्हं मचा बुइकी धकाः व तसकं ग्याः । वं मखु पहः वयेक लिथुयात माया याना जुल । लिथुम्हं विश्वास नं यात । छन्हु वं लिथुम्हेसित धाल, —‘छं प्वाथय् दत कि दकलय् न्हापां जितः धाः न्हिं ।’ न्ह्यथुया खँय् लिथुं विश्वास यात । उकिं वया प्वाथाय् दयेवं दकलय् न्हापां न्ह्यथुम्हेसित कन । मनय् हाकु थाःम्ह न्ह्यथुम्हं थ्व खँ न्यनाः मचा क्वथलेगु बिचाः यात । वं मचा कुहां वइगु वासः न्याना हल । व वासः लिथुम्हेसित नकल । वासः नयाः छुं ई लिपा मचा कुहां वल । ई अथें न्ह्यानाच्वन । छुं दँ लिपा हानं प्वाथय् दत । लिथुम्हं थः प्वाथय् दुगु खँ न्ह्यथुयात कन । थुगु इलय् नं न्हयथुं मचा क्वथयेका बिल । छन्हु लिथुम्ह थः मति मिले जूम्ह जःलाखःलानाप खँ ल्हानाच्वन । वं थःगु दुबिस्ता खँ कन । थ्व खँ न्यनाः पासाम्हं धाल, ‘छं मचा बुइकल कि छ छेँया मालिकनी जुइ । उकिं वं छंम्ह मचायात स्याःगु जुइ । छं छाय् वयात धयागु ?’ थ्व खँ न्यनाः वयात खः थें च्वन । छुं दँ लिपा हानं प्वाथय् दत । सन्तान मन्त कि स्वर्गया लुखा चालीमखु, काय्मचा मन्त कि वंश न्हनावनी धइगु धारणा थौं नं दु । थुकिं यानाः न्ह्यथु व लिथु हनाच्वनेमाःगु बाध्यता नं दु । अझ उमि दथुया वैरिभावया कारणं मस्त सीमाःगु घटना थौं नं दनि । थुगु इलय् वं थः न्ह्यथुयात छुं मधाः । ई वंलिसें वया प्वाः तग्वः जुयावल । थ्व खनाः न्ह्यथुम्हं लिथुम्ह प्वाथय् दुगु खँ सीकल । वं थःयात छाय् मधयागु धाल । थुकिं इमि दथुइ द्वन्द्व ब्वलन । लिथुम्हं थः निम्ह मस्त स्याना ब्यूगु खँ कन । तर चंखम्ह न्ह्यथुम्हं थुगु इलय् नं वं मचायेक मचा कुहां वइगु वासः नकल । गर्भ परिपक्व जुइधुंकाः वासः नकूगुलिं लिथुम्हेसित अतिकं कष्ट जुल । मचा प्वाथय् हे सित । लिथुम्ह बेदनां छटपटे जुल । थुगु इलय् न्ह्यथुयात वं धाल, ‘छं जिमि स्वम्ह मस्त स्याना बिल । आः जि नं सी । जि थनं सिना वनाः यक्षनी जुयाः जन्म काये दयेमाः । जिं छिमि मस्त स्याना नये दयेमाः ।’ थुलि धया व सिना वन । थ्व खँ भाःतम्हं नं सिल । भाःतम्हं न्ह्यथुम्हेसित तसकं दाल । थुकिं याना व नं सित । सिना वनाः लिथुम्ह व न्ह्यथुम्ह निम्हं व हे छेँय् हाकनं जन्म जुल । थुगु इलय् लिथुम्ह भौचा । न्ह्यथुम्ह खा जुयाः जन्म जुल । खां ख्येँ थ्वल । खां थ्वयेकूगु ख्येँ भतिं नल । निक्वः तक भतिं ख्यें नयाबिल । स्वक्वःगु पालाय् खां ‘लिपा जि चितुवा जुयाः जन्म काये दयेमाः । थनं सिना वनाः जिं छंत नं नये दयेमाः धकाः प्रार्थना यात । खा थः नं सिनावन । थनं सिना वनाः छम्ह चितुवा जन्म जुल । मेम्ह मृगीनी जुयाः जन्म जुल । थुगु इलय् नं चितुवां स्वक्वः तक मृगीनीया मचा नयाबिल । थुगु जन्मय् नं मृगीनी थः यक्षनी जुया वयाः मचायात नये दयेमाः धकाः प्रार्थना यात । थुगु जन्मय् चितुवा जूम्ह श्रावस्तीया छम्ह कूलपुत्री जुयाः जन्म जुल । मृगिनी जूम्ह यक्षणीया रुपय् जन्म जुल । कुलपुत्री तःधिक जुइवं ब्याहा जुल । वया काय् छम्ह नं बुल । थ्व खँ यक्षणीनं सिल । यक्षणीं मनूया भेष कयाः कुलपुत्रीयाथाय् वन । यक्षणीं पासा थें खँ सयेकाः मचा काल । कयाकथं मयायात नया बिल । थुकथं यक्षणीनं पासाया भेषय् वयाः निक्वः तक मचा नयाबिल । स्वक्वःगु पालाय् कुलपुत्रीं थःछेँय् वनाः मचा बुइक वनेगु बिचाः यात । थुगु खँ वं थः भाःतयात कन । भाःतम्हेसनं नं जिउ धकाः उजं बिल । कुलपुत्रीं थःछेँय् वनाः मचा बुइकल । मचाया ब्यंके सिधयेकाः थःगु छेँय् लिहां वल । उखे यक्षणीनं थःछेँय् वनाः मचा बुइकः वंगु खँ सिल । व मचा स्यायेत ब्वाँय् ब्वाँय् श्रावस्तीइ वल । कुलपुत्री जेतवन बिहारया लँपु जुयाः लिहां वल । अन लँय् पुखू छगू दु । वं मचा थः भाःतयात बिल । थः म्वः ल्हु वन । अनं लिपा भाःतम्ह म्वः ल्हु वन । व पुखूया लिक्कसं च्वनाः मचायात दुरु त्वंकाच्वन । थुगु इलय् वं यक्षणी थः पाखे लँय् वयाच्वंगु खन । व ग्यानाः मचा ज्वनाः बिसिउँ वन । गन वने गन वने जुल । व जेतवन बिहारय् दुहां वन । उगु इलय् तथागतं धर्मदेशना बिया बिज्यानाच्वंगु खः । मचानापं व तथागतया शरणय् वन । वया लिउ लिउ यक्षणी नं थ्यंक वल । इपिं निम्हं न्ह्यःने तयाः तथागतं इमित वैरिभावं वैरिभाव गबलें शान्त जुइमखु धकाः गाथा देसना यानाबिज्यात । न्ह्यथु व लिथुया शत्रुभाव उकिं उला बिउगु दु । थुकिं समाजया रुढीवादी परम्परायात नं क्यनातःगु दु । सन्तान मन्त कि स्वर्गया लुखा चालीमखु, काय्मचा मन्त कि वंश न्हनावनी धइगु धारणा थौं नं दु । थुकिं यानाः न्ह्यथु व लिथु हनाच्वनेमाःगु बाध्यता नं दु । अझ उमि दथुया बैरिभावया कारणं मस्त सीमाःगु घटना थौं नं दनि । अझ ब्वलासायेगु अभिप्राय अतिकं ग्यानापु धइगु खँ नं थुकिं क्यं । भौचा, खा, मृग, चितुवा, मनू, यक्ष वा न्ह्यागु हे कूलय् जन्म जूसां ब्वला सायेगु ज्या तनीमखु । थुकिया लागिं नुगलय् सुलाच्वंगु वैरिभाव तंकेमाः । ब्वलासाया कारणं नुगलय् द्वन्द्व ब्वलनी । वैरिभावं सीत व स्यायेत नं तयार जुइ । उकिं तथागत बुद्धं धयाबिज्याःगु दु, —‘वैरिभावं वैरभाव शान्त जुइमखु । मैत्रीभावं जक वैरभाव शान्त जुइ । थ्वहे न्हापांनिसें न्ह्यानाच्वंगु धर्म खः ।’"
https://nepalbhasatimes.com/16539,बिचाः,  ,नये फ्वंगः,"                                                         कुन्दनप्रसाद श्रेष्ठ नयेफ्वंगः । धायेमात्रं हे न जक नयेमाःपिं । धाइनापं गज्याःगु नयेफ्वंगःत । न्ह्याक्व नःसां प्वाः मजाःपिं । खय्त ला नयेफ्वंगःतय्गु ज्या खालि न जक नयेगु, ज्या छुं मयायेगु । छन्हुया खँ, जि पासाया छेँय् लसता भ्वय् वनागु । जिगु न्ह्यःने छम्ह मनू भ्वरिं बँय् थिइक वत्तुक फ्यतुनाः लिफः न्ह्यफः मस्वसे पकापक नयाच्वन । स्वये हे नयेफ्वंगः थें च्वं । भ्वरि तग्वःम्ह मनू सायद तःधंम्ह नेता थें च्वं, दक्वस्यां हां भुं थें भुनाच्वन । अथे ला पासा नं कमम्ह मनू मखु । व नं छम्ह देय्याम्ह तःधंम्ह ठेकेदार । वयात नेतातय्गु संगत मयासे मगाः । भचा जायेकाः जिगु बुखँ न्यनेत पासा जि च्वनाथाय् वल । जिं चिहाकलं जिगु कुशलमंगल न्यंका । जिं पासाया पाखें व मनूया परिचय कायेत स्वया । व छम्ह देय्या प्रतिष्ठित नेता खनी, लिपा मन्त्री तक नं जुइ फुम्ह । पासाया ठेक्का ल्हातय् लाकेत अज्याःपिं नेतात ल्हातय् मकासे मगाः । ल्हातय् कायेत उमित नके त्वंके हे माल, मखुसा ठेक्कापत्ताया ज्या यायेगु आशा कायेम्वाः । थौंकन्हय् अज्याःपिं नयेफ्वंगःत यक्व दु । सरकारी कार्यालयय् स्व, क्वं निसें च्वथ्यंक नये फ्वंगःत दु । झीगु छुं ज्या छगू यायेमाल धाःसा उमिसं धाक्व ध्यबा मबिसे मगाः, मखुसा ज्या हे पूवनी मखु । थांैकन्हय् अप्वः धयाथें सरकारी कार्यालयय् घूस नयेगु अखडा थें जुइधुंकल । घूस नयाः ज्या याइपिं दलालतय्सं च्वथ्यंक स्वापू तयातइ, अले छु मानि ? सुनानं नवायेगु खँ हे मदु । लाचार जुयाः थःगु ज्या फत्ते यायेत उमिसं धाक्व ध्यबा बीमाल । देश विकास याइपिं नेतात, मन्त्रीत हे नयेफ्वंगःसा झीसं छु धायेगु ? गरिबतय्गु लागि धकाः विदेशं सहायता वइ, नेतातय्सं हे पचय् याइ । गरिबत नये मखनाः सिनाच्वन, नेतातय् उलुक्क वयेकः नयाच्वन । गरिबत वासः याये मखनाः सिनाच्वन, ततःधंपिं नेतात देय्यागु धुकू फुकाः विदेशय् थिकेगु वासः याः वनाच्वन । नयेत ला थनयापिं नेतात, मन्त्रीत नं कम मजू । कर्पिंसं नःसां नेतातय्त ब्व मथसे मगाः । छब्व ला उमित नं थये हे माल । अय् जूगुलिं झीगु देशय् मभिंगु काण्ड जूसां नेतातय्गु ल्हाः दयाच्वनीगुलिं अपराधितय्त सजाय बी फइमखु । लः सिसि छगःया द्वलंद्वः फुकाः जनताया हि त्वं थें त्वनाः म्वानाच्वन । सुनां धाइल्हाइया भय दुगु मखु । मागः मदुम्ह किसि थें । लज्या धयागु भ्याः हे दुगु मखु । धोति ची दयेवं थःगु कय्ता छखे लाःगु मखं । धोतिं त्वपुलकि थनच्वंपिं ततःधंपिं नेतात मख्ख । दुने नांगां जूसां छुं मतलब मदु । धोति नवःसां बास वः तायेकाच्वनीगु । धोति तंचाइ धकाः सात्तु वंक ग्याः । न्ह्याम्ह सरकार वःसां धोति पुज्यानाः भागि याइ, मानौं धोति थःगु द्यः खः । व हे धोतिं हेपे यानाच्वंगु मखं । धोति खनाः किमिसिक्क ग्याः । धोतिं दँ धाःसा दनेगु फ्यतु धाःसा फ्यतुइगु । चटक याइम्हेस्यां लहिनातःम्ह माकः थें । त्वलहं स्वयाच्वनेगु बाहेकं मेगु छुं यायेफुगु मखु । नयेत ला थनयापिं नेतात, मन्त्रीत नं कम मजू । कर्पिंसं नःसां नेतातय्त ब्व मथसे मगाः । छब्व ला उमित नं थये हे माल । अय् जूगुलिं झीगु देशय् मभिंगु काण्ड जूसां नेतातय्गु ल्हाः दयाच्वनीगुलिं अपराधितय्त सजाय बी फइमखु । अपराध अनुसन्धान ला जनतायात क्यनेत जक का । अनुसन्धान याइपिं हे नयेफ्वंगःत । सुइत छु धायेगु ? स्वःस्वःपिं अज्याःपिं । झीगु देश नं अचम्मगु, खुं खुइमखन धकाः जुलुस वइगु । ज्यानमारातय्त सजाय बी दइमखु, झ्यालखानाय् कुने दइमखु धकाः जुलुस वइगु । खुँ, डाँका, ज्यानमारातय्गु लिउनें लिउनें धाप बीपिं ततःधंपिं नेतात, मन्त्रीत दुसा जघन्य अपराध यायेत ग्याइ ला ? अपराध जन्मय् याइपिं हे झी हनेबहपिं नेतात व मन्त्रीत ला खः नि ? नां जक अपराध अनुसन्धान महाशाखा का, नयेफ्वंगःतयेत झन खासा का । ततःधंपिं अपराधीत ज्वनेगु धइगु हे धन प्वः ज्वने थें मोज का । ततःधंगु कमिशन, नयेगु ज्याय्, ततःधंगु विकास बजेट दयेकेगुलिइ यक्व यक्व सहयोग, अनुदान वइगुलिइ झी नेतात मन्त्रीत न्ह्यःने न्ह्यःने । छाय्धाःसा उमिसं नयेमखंक, उमिगु प्वाः मजायेक खँ हे मदु । जनताया ल्हातय् दांछि दां नं लाइमखु । जनताया न्ह्याबलें ल्हाः हुसुलुं प्वाः फुसुलुं । गरिब जनतायात सहयोग यायेत धकाः दाता मुलुकं गुलि नं दां वइ, व दक्वं सरकारय् च्वंपिं मनूतय्गु खल्तीइ । पत्रपत्रिकाय् धाःसा ततःग्वःगु आखलं दक्वस्यां खंक छापे यानाः क्यनी जनतां न्वतुने तकं मखं । सरकारय् च्वंपिं नेतातय्त ब्वथलाः नयेत मगाः ? मेगु छु खँ ल्हायेगु ? दयेकूसा ला सहयोग, अनुदान वःगु ध्यबां गां, शहर, देश विकासया ज्या यायेत यक्वं गाः । तर ध्यबा वये मलाकं गन वनी गन ? दक्व नेतात, मन्त्रीत, अले ततःधंपिं मनूतय्गु प्वाथय्. । बि नं गुलि जक बीगु ? न्ह्याक्व बिउसां मगाः । फिइ लः तये थें । ज्या छता पूवंके याःगु मखु । झीाय् लँ स्वःसा स्वये मजिउ, पलाः तये हे ग्यानापु । दयेकेत वःगु ध्यबा ब्वथला ननं लिमलाः, अले ? थौं दयेकूसा कन्हय् हे स्यं । उमिसं स्वये गुलि याना थें च्वं । छतिं तालय् महं ।नये नं छु जक सःगु ? छु जक खंगु ? छुं हे बाकि तःगु मखयेधुंकल । देशया धुकू खालि यानाः आलिशान महल दयेकाच्वन । खालिगु जग्गा जमिन खंके हे जिउगु मखु, उमिगु नामय् याये हथाय् । जनता फलय् बाय् लाःसां छुं मतलब मदु । उमि नये दयेवं, त्वने दयेवं मोजं च्वने दयेवं गाः । जनता नये मखना, त्वने मखनाः सीसां छु मतलब ? म्वः मखंपिंसं जाकिद्वँ खन, वयाये थ्व याये मसिउका । नये मखंपिं फा थें । जनताया हि त्वन, गरिबयात स्यालय् तियाः नेतातय्सं धुकू जायेकल । गरिब जनताया ध्यबां देश विदेश चाःहिल, थिके थिकेगु मोटर गयाजुल । नां स्यंगुं (स्वयम्भु) नः बरे धाये थें । कर नं गरिबतय्सं जक पुलेमाःगु, नेतातय्सं पुलेम्वाः । देशयागु धुकू ला नेतातय् लखनउ लूटका । उमित गनीपिं सु ? गंपं मदुपिं लुताहा द्वँहं थें । न्ह्यागु काण्ड जूसां नेतात धा मन्त्रीत, उमि हे मोज । उमित ध्यबा ल्वसुकलकि न्ह्याथेंज्याःगु काण्ड नं दुसुना वनीगु । काण्ड नं छु छु काण्ड छु छु ? लुँकाण्ड, वहकाण्ड, भूमिकाउण्ड, हत्याकाण्ड, लुटपाट, बलात्कार आदि इत्यादि काण्ड झीथाय् हे जुइगु । न्ह्यागु काण्ड जूसां क्वंनिसें च्वथ्यंक दुवाला स्वःसा ततःधंपिं नेतातय्गु हे ल्हाः दयाच्वनी । खुँयात ज्वनीपिं हे खुँ सा ? ज्वनेगु सुयात ? हानं नेतातय् म्ये नं निपु निपु । उमित छिन कि छता खँ, मछिन कि मेता खँ । वा नं क्यनेगु छपु नयेगु छपु । नयेगु वा ला झीसं खनी हे मखु ।आखिरय् न्ह्यागु याःसां दुःख ला गरिब जनतायात ला खः नि ? त्वाकः ला गरिब जनता ला खः नि ? त्वाकःया घाः चुपिं छु सी ? चुपिया ला त्याये दयेवं गाः । नेतातय्सं न्ह्यागु याःसां सह यानाच्वनेमाःपिं झी जनता, झीगु हिचःतिया कमाइलय् मोज यानाः ल्ह्वंक नयाच्वंपिं गरिबमारा नेतात । आखिर थज्याःगु पहलं गुलि चले जुइगु ? थज्याःपिं नेतातय्गु भरय् गबलय् विकास जुइगु झीगु देश ? नेतातय्सं न्ह्यागु याःसां सह यायेगु ला ? गबलय् तक सह यायेगु ले ? सह यायेगु नं सीमा दइनि । गरिबतय्त न्हुत्तुन्हुयाः च्वात्तुच्वानाः थः जक ल्ह्वंक नयाच्वंगु हे दु । उमित छकः झी दक्वं छधी छप्पँ जुयाः ख्यायेमाःगु ला खः ? धाइ नापं ल्ह्वकं नकाः मंक दायेगु धाइ । ल्ह्वंक ला उमिसं नया हे च्वनेधुंकल, बरु उमित मंक दायेगु गबलय् ? सु बहादुर ले मंक दाइम्ह ?  "
https://nepalbhasatimes.com/16319,बिचाः,  ,बंगलादेशय् खने दया वःगु तानाशाही,"बंगलादेशय् जूगु आम चुनावं विश्वया जनतायात हे ध्यान केन्द्रित यानाच्वंगु दु । विश्वया जनताया ध्यान केन्द्रित जुयाच्वंगु कारण छगू ला बरोबर सेनां कू यानाच्वनीगु देश जुयाः खःसा मेगु कारण अतिवादीतय्गु नं प्रभाव अप्वया वनाच्वंगुलिं खः । अथेहे बंगलादेशय् नं मध्यपूर्वया देशय् थें आतंकवादी घटना अप्वया वइ ला धकाः खःसा मेगु कारण नेतातय्गु गतिविधिं यानाः प्रजातान्त्रिक लक्ष्ययात ध्याकुनय् तयाः स्वच्छाचारी पहलं यानाः हानं सेना न्ह्यःने न्ह्याः वइगु खःला धकाः नं खः ।                                                         थ्व खँय् बंगलादेशया जनतां जक मखु विश्वया जनतां तक नं चिउताः कयाच्वंगु दु । बंगलादेशय् मुख्य यानाः स्वंगू पार्टीया बोलबाला दु । छगू अवामी लिग । थ्व पार्टीया नेतृत्व यानाच्वंम्ह शेख हसिना खः । वय्कः आः नं प्रधानमन्त्री जुयाः सत्ता न्ह्याकाच्वंम्ह नेतृ खः । मेगु पार्टी खः बंगलादेश नेशनल पार्टी । थ्व पार्टीया नेतृत्व यानाच्वंम्ह खालिदा जिया खः । नेतृ खालिदा जिया नं निक्वः तक चुनाव त्याकाः सत्ता संचालन यायेधुंकूम्ह नेतृ खः । मेगु खः पार्टी जमान ए इश्लाम । थ्व पार्टीयात सत्ता संचालन यायेगु मौका आःतक मवःनि । थ्व पार्टीया प्रभाव नं विस्तारं बढे जुया वनाच्वंगु दु । विशेष यानाः थ्व पार्टीयात साथ बियाच्वंपिं जनता स्वयां नं कट्टरपन्थी मुस्मांत खः । बंगलादेशया जनतां स्वंगू पार्टीतय्त थथे धायेगु याना वयाच्वंगु दु । अवामी लिग पार्टीयात भारत प्रति झुकाउ दुम्ह पार्टी खः धाइ । मेगु पार्टी बंगलादेश नेशनालिष्ट पार्टीयात राष्ट्रवाद पार्टी नं धाइ । जमान ए इस्लामीयात कट्टरवादीतय्सं संचालन याना वयाच्वंगुलिं यानाः थ्व पार्टीया सम्बन्ध कट्टरवादी आतंकवादी संगठननाप नं अवश्य हे दयेमाः धकाः अनुमान यानाच्वनी । बंगलादेशया आम चुनावय् अवामी लिग त्यात धकाः घोषणा यायेसातकि भारतया प्रम नरेन्द्र मोदीं शेख हसिनायात बधाई बीगु ज्या यात । वास्तवय् चुनाव निष्पक्ष मजू धकाः मोदीं मसिउगु मखु, तर बधाई बिल । डिसेम्बर ३०, पुस १५ गते जूगु बंगलादेशया चुनावया लिच्वः अर्थात ३०० सिटय् जूगु परिणामय् २८८ सिट ला वर्तमान सत्ता चले यानाच्वंम्ह पार्टी अवामी लिगं त्याकल । खाली ७ सिट जक विएनपीया ल्हातय् वलसा बाँकी क्षेत्रीय पार्टीतय्सं त्याकल धकाः मिडियां बय्बय् यायेगु ज्या यात । चुनावया परिणामं क्यना बिल हानं शेख हसिना प्रधानमन्त्री जुइगु निश्चित जुइधुंकल । तर चुनावया परिणामयात विपक्षी पार्टीतय्सं अस्वीकार यात । विपक्षी पार्टीतय्सं आरोप बियाच्वंगु दु, फुक्क धयाथें विपक्ष पार्टीया नेतांनिसें कार्यकर्तातय्त बन्दी यानाः अझ विपक्ष जनतायात तक नं भोट बीगु वातावरण खत्तम यायेगु ज्या प्रशासनं यात । थ्व हे कारणं यानाः सलंसः उम्मेदवारतय्सं अन्तिम घडिइ वयाः थःगु उम्मेदवारी तकं लित काल । सेना व पुलिसया घेरा दुने जूगु मतदान स्वच्छ जुइ मखु, थ्व चुनाव धाँधलीया नापनापं एकपक्षीय जूगु दु, उकिं चुनावयात स्वीकार यायेफइ मखु धकाः विपक्षी पार्टीत सशक्त ढंगं न्ह्यःने वयाच्वंगु दु । अझ ला दक्षिण एशिया स्वइगु ह्युमन राइट वाचया निर्देशक मिनाक्षी गांगुलीं तकं चुनाव स्वतन्त्र व निश्पक्ष मजुल धकाः विरोध यायेधुंकल । बंगलादेशय् आम चुनाव सम्पन्न जुइधुंकल । चुनाव त्याकूम्ह पार्टी विजय जुलसु पिहां वयेगु आँट मयाः, छाय्धाःसा फुक्क विपक्षी पार्टीत छप्पँ जुयाः विजय जुलुस भाँडे यायेगु जुइ धकाः ख्याच्वः तकं बिउगुलिं दु । अवामी लिगया उच्च नेतातय्सं नं घोषणा यात, विजय जुलस वयेगु स्वयां नं देशय् शान्ति वातावरण हयेमाःगु दु । थ्वया अर्थ खः, यदि विजय जुलुस पिहां वल धाःसा छुं नं अप्रिय घटना जुइफु । बंगलादेशया आम चुनावय् अवामी लिग त्यात धकाः घोषणा यायेसातकि भारतया प्रम नरेन्द्र मोदीं शेख हसिनायात बधाई बीगु ज्या यात । वास्तवय् चुनाव निष्पक्ष मजू धकाः मोदीं मसिउगु मखु, तर बधाई बिल । बधाई बिउगुया अर्थ भारतभक्त नेतृ सत्ताय् वइगु जूगुलिं यानाः खः । भारत खुशी जूगु धयागु अमेरिका नं लय्ताःगु खः । भारत व अमेरिकाया स्वार्थ खः दक्षिण एशियाय् चीनया प्रभाव कम याना वनेगु रणनीति । थ्वहे कारणं यानाः न्ह्यागु षडयन्त्र यानाःसां थःगु पक्षयापिं नेतातय्त सत्ताय् हयेगु लागि अनेक तिकडम म्हिताच्वनीगु खः । तर दक्षिण एशियाया जनतात नं भारत व अमेरिका धालकि वाक्क दिक्क जुयाच्वनी, कारण भारत व अमेरिका देशयात भिंकीपिं मखु । खाली स्यंकीपिं जक खः । वास्तवय् इन्डो प्यासिफिक फोरम गठन जूगु कारण नं चीनया शक्तियात माइनस यायेगु छगू खेल खः । थ्व फोरम नं अमेरिकाया इशाराय् चले जुयाच्वंगु खः । अमेरिकाया उद्देश्य खः, यदि चीनया शक्ति छिन्नभिन्न यायेफत धाःसा अमेरिका अझ नं ताःई तक विश्वया नम्बर वान शक्तिशाली जुयाच्वनी । थ्वहे कारणं यानाः दक्षिण एशियाय् भारतयात न्ह्यःने हयाः अमेरिकाया लक्ष्य पूरा यायेगु खेल जुयाच्वंगु खः । भारतं श्रीलंका, माल्दिभ्स, आः वया बंगलादेशया राजनीति अप्वः चिउताः तयाच्वंगु कारण नं थथे हे जुयाः खः । बंगलादेश स्वतन्त्र जूगु इतिहास बारे छुं भचा उल्लेख यायेगु स्वये । सन् १९७१ साल न्ह्यः तक बंगलादेशयात पूर्वी पाकिस्तान धाइ । व इलय् पूर्वी व पश्चिमी पाकिस्तान छगू हे देश जुयाच्वंगु खः । पाकिस्तान बंगलादेशयात शासन याना वयाच्वंगु खः । पाकिस्तानया सैनिक शासक बंगलादेशया जनतायात अति शोषण व दमन यानाच्वंगुलिं यानाः बंगलादेश स्वतन्त्रताया लागि जनतां सतकय् कुहां वयेगु यात । देश स्वतन्त्र संग्रामया नेतृत्व शेख मुजिवर रहमनं यात । आखिरय् सन् १९७१ साल पाखें पाकिस्तानया सैनिक शासन पाखें देश स्वतन्त्र जुल । देश स्वतन्त्रताया लागि भारतं थःगु सैनिक परिचालन याःगुलिं यानाः देश स्वतन्त्र जूगु खः । पाकिस्तान पाखें देश स्वतन्त्र जूसां नं भारतया इशाराय् मुजिवर रहमन प्याखं हुलिगु यानाच्वन । शेख मुजिवर रहमान देश विकासया लागि भिजन दुम्ह नेता खः । तर भारतया दबावं यानाः शेख मुजिवरया भिजनं हावा नल । जब भारत नाप फरक्का बाँधया विषयय् लः बाँडफाँडया लागि सम्झौता यात व इलंनिसें शेख मुजिवरं देश घातक ज्या यात धकाः सारा जनता आक्रोशित जुल । वहे मौकाय् सैनिक मार्फत शेख मुजिवरया फुक्क परिवार हे स्याना बिल । खालि शेख मुजिवरया म्ह्याय् शेख हसिना बेलायतय् अध्ययनया लागिं वनाच्वंगुलिं जक बचे जुइत सफल जुल । शेख हसिनां सन् १९९६५, २००८ सालय् सत्ता संचालन यायेधुंकूम्ह नेतृ खः । आः नं प्रम जुइगु अवसर वःगु दु, शेख हसिना सफल नेतृत्व यायेत सफल जुइगु खः कि मखु स्वये ल्यं दनि ।"
https://nepalbhasatimes.com/16602,बिचाः,  ,संविधान छखे व्यवहार मेखे,"नेपाः संघीय गणतान्त्रिक मुलुक जुइधुंकूगु दु । नापं आः संविधानय् नं समाजवादउन्मुख संविधान धइगु शब्द उल्लेख जुयाच्वंगु दु । तर संविधानय् न्ह्यागु खँ न्ह्यथनातःगु जूसां व्यवहारय् धाःसा धनी झन् झन् धनी व गरिब जनता झन् झन् गरिब जुइगु नवउदारवादया प्रभाव न्हियान्हिथं अप्वयाच्वंगु खनेदु ।                                                         समाजवादी मुलुकय् नयेगु, त्वनेगु, पुनेगु, स्वास्थ्य व शिक्षानापं रोजगारया ग्यारेन्टी जक मखु कि निःशुल्क रुपं उपभोग यायेगु बन्दोबस्त दइ । तर झीथाय् दां मदुपिंसं वासः यायेगु आशा मकाःसां जिउ । नयेत, पुनेत, द्यनेत, गनं वनेत व शिक्षा कायेत तकं छेँ–बुँ मीमाःगु स्थिति ब्वलनाच्वंगु दु । अझ छगू जाति छगू भाषाया हे जक अप्वः प्रचार यायेगु नीति वर्तमान सरकारं ज्वंगु कारणं आः नं थन फुक्कं भाषाभाषीया विकास जुयाच्वंगु मदुनि । १२३ भाषाभाषीया देय् नेपालय् खस नेपाली भाषायात जक शिक्षाया माध्यम दयेकूगुलिं मेमेपिंत लिउने लाकूगु दु । थुकथं संविधान छखे व व्यवहार मेखे जुयाच्वंगु कारणं विस्तारं थुगु संविधान प्रति वितृष्णा ब्वलनेगु नं शुरु जूगु दु । उकिं नं तप्यंक संघीयता अफाप जुल, थ्व असफल जुल आः देसय् हाकनं जुजुया शासन कायम याये दःसा जिउ धइपिनिगु सः नं बुलुहुँ बुलुहुँ तःसः जुजुं वनाच्वंगु दु । उकिया लिउने झी गणतान्त्रिक नेता व कार्यकर्तातय्सं यानाच्वंगु व्यवहारया उलि हे तःधंगु ल्हाः दु । नारा छता बीगु अले ब्यवहार मेता यायेगु चलन दुगु कारणं हे मनूतय्त असन्तोष पैदा जुइगु खः । पञ्चायती व्यवस्थाय् प्यम्ह पञ्च च्वना निर्णय यायेगु ज्या तसकं हे बांलाःगु पुलांगु गणतान्त्रिक पद्धतिया नीति अबलम्बन याःगु खः । तर अबले थःपिं हे जक च्वन्ह्यायेगु अले मेपिंत लिउने लाका तयेगु राणाकालीन सोच अप्वःगु कारणं जक जुजुया उगु नीति असफल जूवन । चाकरी याये फुपिनिगु ल्हातय् राज्यया मू मू उद्योगधन्दा व थीथी कथंया आय आर्जनया श्रोतया परिचालन यायेगु अधिकार चूलानाच्वंगु कारणं राज्य गरिब जुयाः नं व्यक्ति तःमि जुयाच्वंगु अवस्था दु । आः नं नां गणतान्त्रिक व प्रजातान्त्रिक धाःसां गणतन्त्र व प्रजातन्त्रय् नेपाली जनतां चूलाकेमाःगु सुख, सुविधा व सहुलियत फुक्कं थः आउरे बाउरेतय्त जक प्रयोग याकाः मेपिंत छुं नं कथंया सुविधा मबिसें थःपिंसं जक मोजमस्ति यायेगु काइदा स्वयाच्वंगु कारणं जुजुया शासन हे ठीक धाइपिं तप्यंक गणतान्त्रिक नेतातय् बिरोध यानाः सतकय् तकं नारा थ्वयेकाः न्ह्यःने वयेगु आँट यानाच्वंगु खः । पृथ्वीनारायण शाह स्वयां नं अप्वः एकीकरणवादी जुयाः थःत एकताया प्रतीक तायेकीपिंसं आः नकतिनि जक सतकय् वयाः थःपिनि हैसियत क्यंगु खं नं थ्व खँ स्पष्ट रुपं क्यना बिउगु दु । उकिं कानून व संविधान जक नं मू खँ मखु जुयाच्वन । मानव विकास सुचांकय् न्ह्यःने लानाच्वंगु देसय् उलि कडा कानून, प्रगतिशील कानून व समाजवादी शासन पद्धति लागू जुयाच्वंगु कानून नं मदु । तर अन उन्नति व प्रगति धाःसा तसकं च्वन्ह्याः । थ्व फुक्कं चेतना व भावनात्मक एकताया खँ जुल । नेपालय् ला थीथी जनजाति, भाषाभाषी व वर्ग दथुइ असमञ्जस्यता कायम जुयाच्वंगु स्थिति दु । छगू पार्टीं याःगु न्ह्यागु हे बांलाःगु ज्या नं मेगु पार्टीं विरोध हे यायेमाःगु धर्म सिर्जना याकातःगु दु । अले गथे राष्ट्रिय एकता व सद्भावना कायम जुइफइ ? सरकार परिवर्तन जुइगु सरकारी नीति हे परिवर्तन जुइगु झीगु देय् बाहेक सायद मेगु देय् छुं दइ मखु जुइ । छगू इलय् विश्वय् साम्राज्यवादया तःधंगु प्रभाव दुगु खः । लिपा थीथी कथं आन्दोलन व असन्तोष ब्वलनेवं उकि हिउपाः वल । वयां लिपा विदेसय् उपनिवेश जमे याना तयेगु व सिद्धान्तय् कट्टर मजुसे उदारवादी नीति कयाः झन् झन् पूँजीवादीकरण याना वनेगु ज्यात नं जुयावन । आः नेपालय् थ्वहे पूँजीवादय् खने दुगु लिपांगु रुप नवउदारवादया तप्यंक प्रभाव लानाच्वंगु दु । थःपिंत गरिब जनताया पक्षय् राजनीति याना च्वनापिं व कम्युनिष्ट धाःपिं हे सत्ताय् थ्यनाच्वंगु इलय् कम्युनिष्ट शासन पद्धतिया अःखः ज्या जुयाच्वंगु दु । समानता व आर्थिक विकासया खँ तीव्र गतिं न्ह्यःने वनेमाःगु थासय् हे आः झन् झन् असमानता व धनी झन् झन् धनी व गरिबत झन् नये तकं मखनीगु स्थितिइ थ्यनाच्वंगु दु । पिनेया मनूत वयाः थनया किसानतय् जग्गा जमीन ल्वाये हे म्वायेक न्यानागु कथं पूर्जा फुक्कं थें पिनेयापिंके लाकेगु दाउ स्वयाच्वंगु दु । त्वाःत्वालय् चायेकातःगु बैंक, फाइनान्स कम्पनी व बचत संस्थाय् तकं थनया ज्यापुतय्सं जग्गा मियाः दां तइ, उगु दां पिनें वःपिंसं त्यासा धाधां कयाः उकिया हे भरय् थनयापिसं मियातःगु जग्गा न्यानाः कयाच्वंगु दु । झी बुँ मियाः दां फुकीपिं, उपिं बुँ लाका काइपिं । थथे राज्य सरकारया नीति गलत जूगु कारणं थन आप्रवासी समस्या ब्वलनाच्वंगु दु । स्थानीय जग्गा जमीनय् स्थानीय स्वयां पिनेया मनूतय् आधिपत्य अप्वयाच्वंगु दु । थुकिं स्थानीयत्व व स्थानीय सत्तायात गथे अधिकार सम्पन्न यानाबी ? छगू तथ्यांकं नेपालय् कूल १० प्रतिशत तःमि मनूतय् आय ४० प्रतिशत गरिब नेपालीतय् आय स्वयां स्वदुगं हे अप्वः क्यनाच्वंगु दु । अले समानता, न्याय, समाजवादउन्मुख संविधान गथे लागू जुइ फइ ? तःमि व चिमिया दथुइ झन् झन् दूरी अप्वः जूवन धाःसा अन हे असमानता, असन्तोष व असहिष्णुता कायम जूवनीगु खः । मनूतय् नये, त्वनेगु व थःपिंत परे जुइगु इलय् अःपुक वासः यायेगु व्यवस्था जुल धाःसा उलि तःधंगु बिद्रोहया सः थ्वयेके चाहे नं जुइ मखु । थ्व खँ नेपालय् नं २०३६ सालनिसें आः तकया पीदँया राजनीतिं नं क्यनेधुंकूगु दु । गुम्ह मनू सत्ताय् वनी वयागु चाकरी याये फुपिनिगु ल्हातय् राज्यया मू मू उद्योगधन्दा, बन्द ब्यापारंनिसें थीथी कथंया आय आर्जनया श्रोतया परिचालन यायेगु अधिकार चूलानाच्वंगु कारणं राज्य गरिब जुयाः नं व्यक्ति तःमि जुयाच्वंगु अवस्था दु । भ्रष्टाचार नं अनं हे कायम जूवनीगु खः । अले देश दयेके धकाः सत्ताय् वःपिं मनूतय्सं थःगु परिवार, थः हाडनातायात जागिर बीगु व सीमित वर्गया हे जक प्रतिनिधित्व यायेगु कथं ज्या याना मुक्कं राज्ययात न्ह्यचिलेगुपाखें न्ह्याथे यानाः नं लिउने लाकेगु ज्या याइ । थज्याःगु अजू चायापुगु व्यवहार देसय् जुयाच्वंतले कम्युनिष्ट, कांग्रेस वा मेमेगु न्ह्यागु नं कथंया सिर्जनशील धाइगु पार्टीत न्ह्यःने खने दयाच्वंसां देय् अधोगतिपाखे वनीगु स्वयां प्रगतिया लँपुइ न्ह्याये फइ मखु ।"
https://nepalbhasatimes.com/16662,बिचाः,  ,नेवाःतय्त माःहनाः वयेत्यंगु हाथ्या,"ज्याथः ज्याथीपिन्सं धायेगु यानावयाच्वंगु दु, चिकुला जुलकि छुंत माःहना वइ । मनूतय्सं धायेगु याना वयाच्वंगु दु, समस्या धइगु गबलें नं याकःचा वइ मखु माःहना वइ । समस्या माःहना वइगुया कारण धइगु कमजोर जुयाः हे खः । जब कमजोर जुइ अबले प्यखेरं घेराबन्दी जुयाः वइ । अले समस्या झ्वःलाकं माःहना वइ । अथे माःहना समस्या वइ धकाः थुइका तत्काल वःगु समस्या समाधान यायेमफत धाःसा लगातार रुपं समस्यात वइ, उकिं यानाः जीवनय् तःधंगु लिच्वः लायेफु ।                                                         थौं नेवाः समाजय् नं माःहना समस्या वयेत्यंगु दु, थ्व तःधंगु चुनौति अर्थात हाथ्या खः धकाः धायेबलय् नेवाःत अजूचायेफु । तर माःहना हे समस्या वयेत्यंगु दु । थौं स्वनिगःया आदिवासी नेवाःत तसकं कमजोर अवस्थाय् थ्यनाच्वंगु दु । उकिया अर्थ नेवाः मुद्दा कमजोर जुल अले नेतृत्व कमजोर जुल, नेवाः मुद्दायात ज्वना सतकय् कुहां वइपिं व बहस याइपिं कमजोर जुयावनाच्वंगु खः । छता निता ज्याझ्वःयात त्वःताः खँ ल्हायेगु खःसा नेवाःतय्सं थःपिनिगु अधिकारया सः थ्वयेकेगु, नेवाः भूमिइ नेवाःतय्गु अधिकारया नितिं संघर्ष यायेगु, पहिचानया नितिं संघर्ष यायेगु खँ झन झन तापाना वनाच्वंगु दु । गैर न्यायीक सतक विस्तार विरुद्ध आन्दोलनय् क्वहां वयाच्वंपिन्त नेवाःतय्सं हे थ्व मुआब्जाया नितिं आन्दोलन यानाच्वंपिं, इमिगु ब्यक्तिगत फाइदाया नितिं आन्दोलन यानाच्वन, बाहिरी चक्रपथया विरुद्ध आन्दोलन यानाच्वंपिन्त नं इमिगु ब्यक्तिगत फाइदाया नितिं आन्दोलन यानाच्वन धकाः स्वयं नेवाः भाषिक कार्यकर्ता व पहिचानया नितिं म्हिगः आन्दोलन याइपिं व नेवाः मुद्दायात थूपिंसं हे धायेगु याना वयाच्वंगु दु । अथे हे चाबही लागाय् दिपय् सीउइत तकं संघर्ष यायेमाःगु अवस्था वःगुयात इमिथाय् जक वःगु समस्या धकाः तायेकाच्वन । उगु हे कथं ख्वपय् अन्तर्राष्टिय रंगशाला दयेकेगु धकाः हःगु योजना विरुद्ध यानाच्वंगु संघर्षयात नं इमिगु ब्यक्तिगत संघर्ष धकाः तायेकाच्वन । थ्व धइगु नेवाः भाषिक व पहिचानया नितिं संघर्ष याना वयाच्वंपिं कार्यकर्तात जक मखु स्वयं पहिचान व नेवाः मुद्दायात कया ल्ह्वनीगु संघर्षया नेतृत्व याःपिन्सं हे तायेकाच्वंगु खँ खः । स्वनिगःया छुं नं थाय्या सांस्कृतिक सम्पदायात कया यानाच्वंगु संघर्षयाता सम्पदाप्रेमितय्गु जक संघर्ष धकाः थुइकेगु यानाच्वंगु दु अथे हे किपुलिइ पृथ्वीनारायण शाहया नामय् थुकलं बिइगु ज्या यानाच्वंगु ज्याझ्वः व पृथ्वीनारायण शाह नं नेपाः एकीककरण याःगुलिं एकताया प्रतिक धकाः नाले फइमखु धकाः यानाच्वंगु संघर्षयात नं किपूमितय्सं छपुचलं जक यानाच्वंगु संघर्ष धकाः तायेकाच्वंगु दु । अथे हे किपूया हे च्वाबाहाः लागाय् सुख्खा बन्दरगाह दयेकेगु धकाः सरकारं हःगु योजनाया विरुद्ध स्थानीयवासीं यानाच्वंगु संघर्षयात नं इमिगु जक समस्या धकाः तायेकाच्वंगु दु । थुगु ल्याखं स्वल धाःसा आःया अवस्थाय् सतक विस्तार, फाष्ट ट्राय्क, रंगशाला, सुख्खा बन्दरगाह लगायत नापं सम्पदाया सवालय् तकं नेवाःतय्सं मंकाः संघर्ष याना वनेफु । नेवाः कार्यकर्ता व नेतात जक मखु स्वयं आन्दोलनकारीतय्सं तकं थःपिन्थाय्या समस्या समाधानया नितिं सकलसिनं ग्वहालि यायेमाः अले उकिया नितिं माःगु कथंया सहलह व बहस यायेमाः धकाः तकं थुइके फयाच्वंगु मदु । च्वबाहाःया सुख्खा बन्दरगाहया विरुद्ध संघर्ष यानाच्वंपिं स्थानीय मनूतय्सं थःपिनिगु लागायात समस्या मेमेगु लागाया मनूतय्गुसिबें ब्यागलं खः धकाः तायेकेगु अले थःपिं हे फुक्क खः धकाः थुइकेगु यानाच्वंगु दु । थ्व छगू उदाहरण जक खः । अथे हे सकल नेवाःतय्सं थःथःपिनिगु लागाया समस्या जक तःधंगु समस्या अले मेपिन्त व सरोकार मदु धकाः थुइकेगु छगू कथंया प्रबृत्ति हे खः । थ्व छगू कथं मंकाः संघर्ष यायेगु नितिं तःधंगु पंगः हे खः । च्वबाहाः लागाय् सुख्खा बन्दरगाह दयेकेगु नितिं न्हापा लिपा अनया स्थानीय नेवाःत नाप नापं मेमेपिं जाना संघर्ष तसकं याःगु हे खः । प्रधानमन्त्री केपी शर्मा ओली हे वया सुख्खा बन्दरगाहया शिलान्यास यायेगु धकाः क्वःछिना पौ तकं इने धुंकूगु अवस्थाय् नं स्थानीयवासीतय्गु संघर्षया कारणं शिलान्यास तकं याये मफुगु हे खः । थ्व स्थानीय मनूतय्गु तःधंगु सहास व संघर्षया लिच्वः खः । लिपा हाकनं गोप्य कथं थःथःपिं जक च्वना शिलान्यास गोप्य याना ज्या न्ह्याकूगु खः अले उकियात नं स्थानीय मनूतय्सं पना बिउगु हे खः । थुलितक स्थानीय नेवाःत नापं स्थानीय मनूत जाना याःगु संघर्ष धइगु बांलाःगु व सहास कथं हे नाला कायेमाः । आः वया ला सरकार तप्यं हे स्थानीय सरकारया नं ग्वहालि कया शिलान्यास यायेगु कथंया योजना दयेका वःगु दु । किपू नगरपालिका धइगु स्थानीय सरकार खः अले केन्द्रीय सरकारं स्थानीय सरकारयात माःगु कथं ग्वहालि यायेत धकाः निर्देशन तकं बिया थ्व हे पुष ३ गते शिलान्यास प्रधानमन्त्री केपी शर्मा ओलीं याइगु खँ न्ह्यथना पौ तकं छ्वयाहःगु दु । थुकिया अर्थ आः स्थानीय सरकार, स्थानीय मनूत तकं साथ कया सुख्खा बन्दरगाहया शिलान्यास यायेगु कथंया योजना सहित ओली सरकार वइगु जुल धकाः थुइकेमाः । थुगुसी धाःसा सरकार समान्य कथं वइमखु अले समान्य विरोधं लिच्वः लाइगु अवस्था जुइमखु धकाः थुइकेमाः । न्हापा गैर न्यायीक सतक विस्तारया झ्वलय् चाहे व चाबहिलय् जुइमा वा मेगु छुं नं थासय् जुइमा अन न्हिनय् हे छगू कथं कफ्र्यू थें जुइक सुरक्षाकर्मीतय्गु कब्जाय् कया मनूतय्गु छेँ थुनेगु ज्या याःगु थें जुइक सरकार क्वहां वइगु संभावना दु । छुं जुया सरकार उगु कथं प्रस्तूत जुया सुख्खा बन्दरगाहया शिलान्यास यात धाःसा अबलेनिसें हे स्वनिगःया आदिवासी नेवाःतय्गु नितिं माःहना समस्या वइ धकाः थुइकेमाः । न्हापा स्थानीयवासीया जग्गा हिमाल सिमेन्ट कारखाना दयेकेगु नितिं गुगु कथं जग्गा काल आः वया उगु जग्गय् हे सुख्खा बन्दरगाह दयेकेगु ज्या यायेत्यंगु धइगु स्थानीयवासीया सहमति मकासे, स्थानीय पुरातात्विक, धार्मिक सांस्कृतिक सम्पदायात नष्ट यायेत खः धकाः स्थानीयमनूतय्सं धायेगु याना वयाच्वंगु दु । च्वबाहाः लागायात पर्यटकीय गन्तब्यया रुपय् विकास यायेमाः, सुख्खा बन्दरगाह वस्ती दुगु लागाय् दयेके मजिउ, राजधानी थुलि लिक्क दयेकेगु व लँया ल्याखं नं बैज्ञानिक मनू धकाः धायेगु याना वयाच्वंगु दु । तर सरकार धाःसा आः थःगु हे कथं न्ह्याः वनीगु धइगु अवस्था ब्वलना वःगु दु । च्वाबाहाःया जग्गा दुगु भूमि धइगु नेवाः भूमि खः । व न्हापा ब्यक्तिया जुइफु, तर मूलत व नेवाः भूमि खः । अथे हे सतक विस्तार, फाष्ट ट्यायक, रंगशाला नाप स्वापू दुगु खँय् नं अथे हे खः । मनूतय्गु ब्यक्तिया जग्गा जुइफु तर मूलत व नेवाः भूमि खः । ब्यक्तिं मिल वा सुयात बिल धायेवं व भूमि धइगु मेपिनिगु जुइमखु व नेवाः भूमि हे जुइ । जब नेवाः आदिवासी धकाः राज्यं स्वीकार याइ इमिगु अधिकारया सवालय् सामुहिक अधिकारया खँ वइ । अन्तर्राष्टिय मान्यता कथं हे आदिवासीया भूमिइ आदिवासीया स्वीकृति विना छुं नं कथंया ज्या न्ह्याके मजिउ अले फइमखु धइगु मान्यता दु । थुगु ल्याखं स्वल धाःसा आःया अवस्थाय् सतक विस्तार, फाष्ट ट्यायक, रंगशाला, सुख्खा बन्दरगाह लगायत नापं सम्पदाया सवालय् तकं नेवाःतय्सं मंकाः संघर्ष याना वनेफु । मखुसा थौं सुख्खा बन्दरगाह शिलान्यास जुइ, कन्हय् वना फाष्ट ट्यायकया ज्या जुइ, कंस वना रंगशाला दयेकेगु ज्या जुइ अले लिपा सतक विस्तारया नामय् पुनरावलोकनय् वना फैसालायत तकं फातापुइका बी । नेवाःत स्वःगु स्वलं जुइ । का आः छु याये धकाः जक धायेमाःगु अवस्था वइ । उकिं थ्व इलय् नेवाःत माःहनाः वयेत्यंगु समस्या समाधानया नितिं सकलें छप्पँ जुयाः मंकाः कथंया थःपिनिगु अधिकारया नितिं संघर्ष यायेगु बाहेकया विकल्प मदु ।"
https://nepalbhasatimes.com/16590,बिचाः,  ,मूलधारया मिडियाया पूर्वाग्रह,"वंगु पुस २२ गते नेपाःया मूल धारया पत्रिका धाइगु ‘कान्तिपुर’ व ‘नागरिक’ न्हिपतिइ छगू समाचार पिदन । कान्तिपुरय् पिदंगु समाचारया छ्यं खः – ‘हनुमानढोका क्षेत्रमा मापदण्डविपरीत घर ः कुमारीको मूर्ति पुनःस्थापना गर्ने सर्वोच्चको आदेश’, अले ‘नागरिक’य् पिदंगु समाचार खः – ‘हनुमानढोका क्षेत्रभित्र ३५ फिट माथिको घर नबनाऊ’ ।                                                         थ्व निगुलिं समाचारया विषय छगू हे खः, अथे धयागु थ्व समाचारया मू विषय न्हू सतकय् दयेकाच्वंगु ‘महर्जन कम्प्लेक्स’यात कयाः छथ्वसिनं तयातःगु मुद्दाय् सर्वोच्च अदालतं न्यंकूगु फैसला खः । अले थ्व निगुलिसनं हनुमानध्वाखा क्षेत्रय् मापदण्डविपरीत छेँ दयेकाच्वन धयागु समान आसयया समाचार दु । तर थ्व निगुलिं समाचारय् मेगु छगू नं समानता दु, व खः – पूर्वाग्रह । खय्त ला थ्व निगुलिं समाचार महर्जन कम्प्लेक्स विरुद्ध तयातःगु मुद्दाय् सर्वोच्च अदालतं न्यंकूगु फैसलाया समाचार खः । तर थ्व समाचारय् सर्वोच्चं थ्व मुद्दाय् धाथें छु फैसला यात, व खँ मदु । थुकी ला रिट तःपिं छगू खेमाया पक्षपोषण याइगु, उमिसं रिटय् छु न्ह्यथनातःगु खः व हे जक खँ दु । थ्व हे रिटय् सर्वोच्चं न्यंकूगु फैसलाया खँ धाःसा मदु । धाथें ला सर्वोच्चं न्यंकूगु फैसलाय् महर्जन विजनेश एशोसियट्सं दयेकाच्वंगु महर्जन कम्प्लेक्स हनुमानध्वाखा संरक्षित स्मारक क्षेत्रया ‘कोर जोन’ दुने मलाः ‘बफर जोन’ दुने जक लाःगुलिं रिट निवेदकया जिकिर मगाः धयातःगु खः । थ्व फैसलाया तप्यंक अर्थ रिट निवेदकतय्सं धाःकथं महर्जन कम्प्लेक्स दुने दयेकूगु बेसमेन्ट नं ल्हायेम्वाः, अले भवन निर्माणया निंतिं नक्सा पास जूकथं प्यंगू तल्ला हे दयेके दइ धाःगु खः । फैसलाय् निर्माण सम्बन्धी मापदण्ड २०६४या दफा ४.४.२ कथं पुलांगु छेँया उचाई ३५ फिट स्वयां च्वय् जुल धाःसा उपिं छेँ थुनाः हाकनं दयेकेबलय् न्हापाया हे उचार कथं दयेकेदइकथं प्रावधान दुगु व महर्जन कम्प्लेक्स दयेकाच्वंगु भवन न्हापा क्रिस्टल होटल जुयाच्वंबलय् २०२४ सालया नक्साय् ५३ फिट ३ इञ्च दुगु खँ न्ह्यथनातःगु दु । अथेहे फैसलाय् नागरिकया थःगु व्यक्तिगत सम्पत्तिइ निर्वाधरुपं उपभोग याये दइगु स्वतन्त्रता दुगु व उगु अधिकारयात संकुचन व नियन्त्रण याये उपयुक्त जुइमखु धयातःगु दु । अथेहे साविककया निजी छेँय् च्वंगु कुमारीया निराकार मूर्ति (स्वरुप) भवन निर्माण क्वचायेधुंकाः उपयुक्त थासय् प्रतिस्थापन यायेत नं आदेश बियातःगु दु । थुकिं उगु फैसलाय् कुमारीया देगः मखुकि निराकार स्वरुप जूगु व कुमारी नं सार्वजनिक मखसे साविकया निजी छेँय् दुगु खँ न्ह्यथनातःगु दु । सतक विस्तारया मामिलाय् नेवाःतय्त विस्थापित यायेगु चाल जुयाच्वं थें गनं महर्जन कम्प्लेक्सया मामिलाय् नं नेवाः व्यवसायीतय्त हरेश नकेगु चाल जकं जुयाच्वंगु मखुला ? थ्व खँ तसकं विचारणीय पक्ष जुयाच्वंगु दु । तर समाचारय् मू फैसलायात छकूचा नं थाय् बियातःगु मदु । एकपक्षीय रुपं रिट निवेदकं छु धकाः रिट तःगु खः व हे जक दोहेरे यानाः च्वयातःगु दु । निगुलिं समाचारय् फैसलाय् कम्प्लेक्स दयेकूथाय् कुमारीया निराकार मूर्तियात यथास्थानय् पुनःस्थापना यायेमाः धकाः आदेश बिउगु खँ न्ह्यथनातःगु दु । तर न्यायाधीशपिं तेजबहादुर केसी व पुरुषोत्तम भण्डारीया संयुक्त इजलासं न्यंकूगु फैसलां महर्जन कम्प्लेक्स भवन मापदण्डविपरीत मजू धकाः धाःगु खँया भ्याभचा नं उल्लेख याःगु मदु । समाचार ला निष्पक्ष जुइमाःगु खः । निगुलिं पक्षया खँ वयेमाःगु खः । अथे मखुसां कमसेकम अदालतं न्यंकूगु फैसलाया खँ ला गथे न्यंकूगु खः अथे वयेमाःगु खः । तर उलि तक नं मजुल । खय्त ला मूल धारया पत्रिका धाःपिंसं न्हापांनिसें हे थ्व भवनयात कयाः एकपक्षीय रुपं हे मापदण्डविपरीत धकाः समाचार च्वया वयाच्वंगु खः । विश्वया सम्पदाया संरक्षण यायेगु निंतिं ज्या याना वयाच्वंगु संयुक्त राष्ट्र संघ अन्तर्गतया युनेस्कों तकं सम्पदा क्षेत्र दुने मलाः, बरु थ्व भवन दयेकेत्यंगु डिजाइन गद्दी बैठकलिसे ज्वःलाःगुलिं तसकं बांलाः धकाः न्हापा हे धायेधुंकूसा पत्रिकां धाःसा थुकियात पूवंक हे बेवास्ता याना वयाच्वंगु खः । मूलधारया पत्रिका धाइपिंसं नेवाःतय्गु मामिलाय् पूर्वाग्रह तया समाचार च्वया च्वंगु ला थ्व छगू उदाहरण जक खः । धाथें ला नेवाःतय् अधिकार, भाय्, व्यापार, व्यवसाययात कयाः थुपिं पत्रिकात गुबलें नं पूर्वाग्रहरहित मजू । नेवाःतय् अधिकारया खँयात थज्याःगु पत्रिकां गबलें हे समाचार मदयेधुंकू धाःसां जिउ । छुं भचा समाचार दयेकूसा व नेवाःतय् संस्कृति, जात्रा, नखःचखःया खँय् हे जक खः । नेवाःतय् अधिकार, दुःख, इतिहासया खँय् गुबलें नं साथ मबिउ । थुकिया ज्वलन्त उदाहरण आः नकतिनि हे जक राष्ट्रं हे तःजिक न्यायेकाच्वंगु एकता दिवस व पृथ्वी जयन्तीयात स्वःसां गाः । नेवाःलगायतया जनजातितय्सं पृथ्वीनारायण शाहं राष्ट्र एकीकरण याःगु मखु, युद्ध अपराध यानाः विजय जक चूलाकूगु खः धया वयाच्वंगु दु । थ्व कथित एकतादिवस धाःकुन्हु हे नेवाःतय्सं किपूया छ्याकःल्वहंतय् पृथ्वीनारायण शाहयात धकाः थुकलं बीगु याना वयाच्वंगु दु । तर नेवाःतय्गु थ्व खँयात गुगुं नं मूलधारया मिडिया धाःपिंसं थाय् बिया वयाच्वंगु मदु । पृथ्वीनारायण शाहयात एकताया प्रतीक कथं हे बय्बय् यानाच्वंगु दु । अथेहे सतक विस्तारया खँय् नं मूलधारया पत्रिकात थनया आदिवासी नेवाःतय् हे विपक्षय् दु । मिडियां ला पीडितपिनि सः ज्वनाः सरकारया प्रतिपक्षी कथं भूमिका म्हितेमाःगु खः, तर मूलधारया पत्रिकात सतक विस्तारया मामिलाय् पीडितयात हे आहत याइकथं समाचार च्वयाः थनया आदिवासी नेवाःत हे विकास विरोधी धकाः जक बय्बय् यानाच्वंगु दु । धाथें थथे छाय् जुयाच्वन ले ? खस नेपाली भाय्या मिडियां नेवाः लगायत जनजातितय्त गुबलें हे छाय् साथ मबिल ले ? थ्व खँय् नेवाः समुदायं गहन रुपं बिचाः यायेमाःगु अवस्था वयेधुंकूगु दु । सतक विस्तारया मामिलाय् नेवाःतय्त विस्थापित यायेगु चाल जुयाच्वं थें गनं महर्जन कम्प्लेक्सया मामिलाय् नं नेवाः व्यवसायीतय्त हरेश नकेगु चाल जकं जुयाच्वंगु मखुला ? थ्व खँ तसकं विचारणीय पक्ष जुयाच्वंगु दु ।"
https://nepalbhasatimes.com/16287,बिचाः,  ,‘पामिला’या जः,"                                                         अपर्णा प्रधान भाजु राज सायमियात जासुसी उपन्यासकार कथं म्हसिइकेगु याः । वय्कःयागु न्हापांगु जासुसी उपन्यास ‘यःम्ह शत्रु’ खः । वय्कःयागु ‘मुसुकाःगु ख्वबि’ व ‘न्ह्याये दुगु सर्गः’ निगू उपन्यास सामाजिक विषयवस्तुया उपन्यास खयां नं थाय्थासय् जासुसी घटना दुथ्याकादीगु दु । तर थ्व ‘पामिला’ उपन्यास मुक्कं हे सामाजिक उपन्यास खः । ‘पामिला’ उपन्यासय् झिंच्याद्या दुथ्याःगु दु । भाजु राज सायमि छम्ह साहित्यकार खः । अथेहे वय्कः हवाई कार्गो व्यवस्थापन (पीआइसी)या प्रशिक्षक नं खः । थःगु थ्व हे अनुभवया आधारय् वय्कलं उपन्यासया नायः पात्र धर्मयात कवि व हवाइ सेवाया कर्मचारी कथं प्रस्तुत यानादिल । वि.सं. २०१७ सालं नेपाःया राजनीतिक परिवर्तनं स्थापित पंचायति प्रजातन्त्र वि.सं. २०२२ सालय् खस (नेपाली) भाषाया एकल भाषा नीतिं नेपालभाषायात न्हंकेगु कुतः जुल । अन्जानय् राजनीतिइ पलाः लाःम्ह धर्म सरकारी दमननीतिया विरोधय् थःगु मनय् मन्ह्यंगु आक्रोस व्यक्त याइम्ह विद्रोही कवि जुइ । पोखराया सभाहलय् जूगु उद्योग वाणिज्य महासंघया वृहत कवि गोष्ठीइ कविताया माध्यमं धर्मं जातीय विभेदया विषयय् थःगु खँ व्यक्त याइ । अन धर्मं थः पासा स्कुल शिक्षक चन्द्रयात नेपालभाषा साहित्य ब्वलंकेगु व नेपालभाषाया पत्रिका पिथनेत इनाप याइ । नेपालभाषा परिषदय् कवि धर्मया एकल कविता वाचन ज्याझ्वःया प्रस्तुति कवि धर्मया लिधंसाय् च्वमिं अपांग शब्दया परिभाषा थुकथं बियादी, ‘अंग मदुम्हेसित जक अपांग मधाये, नोट व भोटया निंतिं थःगु पहिचान, स्वाभिमानया बञ्जाःयात थ्व शब्द विशेष ल्यंकातये धाल । अंग दयां नं मदु सरह, ग्वाहालि यायेत मल्ह्वनीगु ल्हाः, अन्याय खनाः नं तिस्सिगु मिखा, चिल्लाय् दंगु सः तकं मताइगु न्हाय्पं नं अपांग परिभाषाय् क्वचिंका बिल ।’जनबहाःया सभाय् कवि धर्म पुलिसया दमनं घाःपाः जूगु, वयात बिसिके छ्वःगु प्रसंग वरिष्ठ बाखंच्वमि राजा शाक्यजुया ‘कुचाकुचागु किपाः’ नांगु बाखं सफुलिइ दुथ्याःगु सत्य घटनाय् आधारित राजनीतिक विषयवस्तुया ‘इतिहास न्ह्यानां तुं च्वनी, सभा जुयां तुं च्वनी’ नांगु बाखं नाप ज्वःलाःगु दु । थ्व निगू स्वंगू प्रसंगं भाजु राज साय्मिजुं पात्रया लिधंसाय् नेपालभाषाया प्रति थःगु भावना न्ह्यब्वयादीगु दु । महाकवि सिद्धिदासया महावाणी भाषा म्वाःसा जाति म्वाइ धकाः धर्मयात धायेकातःगु थुकिया दसु खः ।जातिय विभेद, मारकाट याइगु धर्म, पशुपतिनाथया लुखाय् पिने बोर्डय् च्वयातःगु खँ, गीताया ज्ञान आदि प्रसंग न्ह्यब्वयाः नायः पात्र धर्मं हिन्दू धर्मयात तप्यंक मयः धायेकातल । थ्व प्रसंग च्वमिया हिन्दू धर्मयात आक्षेप धायेमाः ।आर्थिक अवस्थाया कारणं मचातय्त सुख बीया लागि लक्ष्मी काकिं थःम्हं दुःखसिया सुलिं पसः तइ, मचातय्त यःगु ल्वसा तयाः जा नके मफयाः लक्ष्मी काकिं सुलिं पसः तयेमाःगु प्रसंग निम्न मध्यम वर्गया वाध्यता खः । सुलिं पसःयात लक्ष्मी काकिया सन्तानपिंसं क्वह्यं तायेकी, तर लक्ष्मी काकिं ज्या यानाः नयेत क्वह्यं मह्यं धकाः लक्ष्मी काकियात धायेकातःगु च्वमिया उद्यमी बिचाः खः । हाकुचा व बुलुचा निम्ह त्यपू ध्वब्यातय्गु लिधंसाय् सुलिं पसलय् ल्वापु जुइगु, अय्लाःया सुरय् थःपिनिगु पारिवारिक जातः प्वलीगु यथार्थ न्ह्यब्वयादीगु दु । धर्मं पारुयात ब्वयेकाहःगु विषययात कयाः त्वाबहालय् अनेक चर्चा जुइ, तर धर्म न्हाय्पं बीगु मयाः । समाजय् नानाथरीयापिं मनूत दइगु खँ न्ह्यब्वयादिल । इहिपा यानाः नं पारुया तःदँ तक मचा मदु । थामय् जूसां विभिन्न कारणं मचा गर्भय् थाइमखु । थ्वहे खँयात कयाः पारुयात परिवारं, समाजं तिरस्कृत वचन न्यंकी । पारुं भाःतयात मेम्ह मिसा ब्याहा याः तकं धाइ । तर भाःतम्ह आइभीएफ प्रविधिं मचा दयेकेगु वा थ्याकामचासां लही धकाः मन तयाबी । जोग लाके माःगु नियम व धार्मिक मान्यता दुगु दिपंखा यात्राया वर्णन दुगु थ्व यात्राय् पारु वनी । तर यात्रा पूमवंकं हे तुति स्यानाः लिहां वयेमाली । छेँय् माजुम्ह स्वाहानें कुतुं वयाः छ्यनय् घाःपाः जुयाच्वंगु खनी । दिपंखा यात्रा पूमवंक लिहां वयेमाःगुलिं छेँय् छुं नं छुं अनिष्ट जुइ ला धकाः मनय् आशंका जुइ । थ्व प्रसंग धार्मिक आस्था तथा अन्धविश्वासया न्ह्यब्वया खः । पोखराय् हवाइ सेवाया हाकिम जुयावंम्ह धर्मपाखें माछापुच्छ«े हिमाल, फेवाताल, तालबाराही, सरांगकोट, बिन्ध्यवासिनी देगः, डेविड्स फल, बुटवल भैरहवा राजमार्ग, महेन्द्र गुफाया वर्णन व जोमसोम स्टेशनया इन्चार्ज पाल्टेनपाखें हवाइसेवाया हाकीम जुयावंम्ह धर्मयात हवाइ सेवा सम्बन्धी दक्व समस्या न्यंकूगु प्रसंग च्वमियात हवाइ सेवाया ज्ञाताया रुपय् म्हसीकेफु । मुक्तिनाथ दर्शन याःवनेगु क्रमय् दामोदर कुण्डं उत्पत्ति जूगु काली गण्डकी व कृष्ण गण्डकीया संगमस्थल कागबेनीइ श्राद्ध यात कि पितृ तरे जुइगु विश्वास धर्म व बौया नामय् श्राद्ध याःगु प्रसंग धार्मिक मान्यता खः । मुक्तिनाथ जःखःया सछि व च्याधाः हिति, लुँपाताया द्यः, अद्भुतगु शालिग्राम पुजा यानातःगु प्राकृतिक रुपं च्यानाच्वंगु अगिंमथः, आदिया न्ह्यब्वयाः च्वमिं थः थ्व थासय् थ्यने धुंकूगु दसु बियादिल । मुक्तिनाथया लुखाय् नापलाःम्ह हवाइजहाज लोड अप्वःया खँय् तंवःम्ह मिसा, लिहां वनेगु क्रमय् धर्म नापलाइ । मौसमया कारणं हवाइजहाज सनाः ग्याःम्ह मिसा धर्मनाप प्यपुं वनी । थ्व घटनां धर्म व मिसायात सत्तिका बिइ । धर्म सायमि व पारु मानन्धरया थःथवय् म्हसिका कालबिल जुइ । वां दायाः ज्वर वःम्ह धर्मयात पारुं सुसाःकुसाः याःवनी । धर्मनाप आकर्षित जुयाः रुप गुणयुक्तम्ह शिक्षितम्ह पारुं धर्मनाप इहिपा यायेगु प्रस्ताव तइ । धर्मं थःगु छेँया आर्थिक अवस्था न्ह्यब्वयाः ब्याहा मयायेगु खँ ल्हाइ । थः न्हापा हे ब्याहा याये धुंगु असत्य ब्वइ, तर पारुं लिथु जुयाःसां धर्मनाप हे इहिपा यायेगुली दृढ जुयाबिइ । पोखराय् थःगु अवधि पूवनेवं धर्म विन्ध्यवासीनि देगलय् स्वयंम्वर यानाः पारुयात थःगु छेँय् ब्वना हइ । उमिगु बारे दक्व सुचं सिउपिं छेँजःपिंसं उमित लसकुस यायेत पियाच्वनी । माजु जुयाः भमचा काःवने मखंगुलिं धर्मया मांया नुगः क्वतुंगु, ग्वय्काः भ्वय् मनकूतले भमचित दिगु द्यःयाथाय् दुत यंके मजिउगुलिं याकनं फुकीतय्त ग्वय्काःभ्वय् नकेगु खँ जूगु च्वमिया पारम्परिक संस्कारया न्ह्यब्वया खः । आदिइ व अन्त्यय् पामिलाया नां उल्लेख जुयाच्वंगुलिं उपन्यासया नां पाय्छि तायेका । मचासू मतंनिम्ह लक्ष्मीया इलम मदुम्ह मिजंनाप इहिपा जुइ । वयापाखें तःम्ह सन्तान दइ । बाजुम्ह मदयेवं पुनमाया ध्वंमां धुकू खालि यानाबिइ । जीवन यापनया लागि लक्ष्मी काकिं ल्यासेपिं म्ह्याय्पिं तयाः छेँय् हे सुलिं पसः तइ । अय्लाः त्वंवःम्ह ड्राइभरनाप छम्ह म्ह्याय् मेलय् वनी । प्वाथय् दयेकाः थःछेँय् वइ । धर्मं हितकर सरपाखें शिक्षण पेसा ज्वनी । लिपा पासा भरतपाखें हवाइसेवाय् आवद्ध जुइ । पारु दुहां वसांनिसें लक्ष्मी काकिया दक्व सन्तानपिनि लजगाः चूलाइ । उकिं माजुम्हं पारुयात लक्ष्मीद्यः हे भाःपी । चीधिकःपिं कायपिनि ब्याहा जुसेंलि लक्ष्मी काकिया तःजहान जुइ । तःम्ह परिवार दतकि थःथवय् ल्वापु जुइगु समाजया कुसंस्कार हे जुल । लक्ष्मी काकिया चीधिकःपिं कायपिं पिने छेँ दनाः च्वंवनी । धर्म व पारु पुलांगु छेँय् थाइ । तःधिकःपिं कायभौयात जक दुःख बिया च्वनेगु पाय्छि मताःम्ह लक्ष्मी काकिं पिने छेँ दनाः च्वंवंपिं कायपिंथाय् पालंपाः च्वंवनेत स्वीकार याइ । वि.सं. २०७२ सालया तःभुखाचं हुसुलुं पुइगु भ्वाथःगु छेँय् लाःम्ह लक्ष्मी काकि सात्तु वनी । तःदँ तक मचा मदुम्ह पारुया प्वाथय् दयेवं धर्मया पुलांगु ल्वय् लिथ्वयाः मृत्यु जुइ । लक्ष्मी काकियात स्याउ तानाः घाःजूगु त्वहलय् किजाभत केहेँभतःपिंसं लाक्वपाक्व म्हुतु वाःगु सह याये मफयाः छेँय् नं पिहां वंम्ह पारु गर्भय् च्वंम्ह मचायालागि म्वायेमाःगु तायेकाः छँेय् लिहां वइ । लां दंम्ह पारु माजुयात बेलि याकेत ज्वनावःगु दुरु गिलास तज्यानाः मेगु क्वाकःवंतले माजुम्ह खातां कुतुं वयाः प्राण त्याग याइ । वहे इलय् पारुया मचा बुइ । गर्भय् मच्वंम्ह म्ह्याय्या नां पामिला नां छुइगु पारु व धर्मया खँ जूगु तःदँ हे दत । बौ मदयेकाः बूम्ह पामिला छखे चत्तावानाः ख्वयाच्वनी, निस्प्राणम्ह लक्ष्मी काकि छखे, मचाबूम्ह पारु छखे चतावानाच्वंगु हृदयविदारक दृश्यं उपन्यास क्वचाइ । आदिइ व अन्त्यय् पामिलाया नां उल्लेख जुयाच्वंगुलिं उपन्यासया नां पाय्छि तायेका । च्वमिपाखें मेगु उपन्यास ब्वनेत आशा याये । सुभाय् …  "
https://nepalbhasatimes.com/16859,बिचाः,  ,सुख्खा बन्दरगाह व नेवाः,"किपू नगरया च्वबाहाः क्वय् च्वंगु लागा क्वय्ना गणेद्यः खःसा उगु लागाय् सुख्खा बन्दर–गाह दयेकेगु निंतिं प्रधानमन्त्री केपी ओलीं शिलान्यास यानादीवं थौंकन्हय् सकसिगुं ध्यान उखे हे वनाच्वंगु दु । किपूमितय्गु जक मखु नेवाःतय्गु अले सकल स्वनिगःवासी नापनापं राजनीतिक दलया नेता कार्यकर्तातय्गु तकं क्वय्नापाखे हे ध्यान सालाच्वंगु दु ।                                                         न्हापा नं छकः प्रधानमन्त्री ओलीं शिलान्यास याइगु जुल धकाः ब्वनापौ बियाः अन्तिम रुप बीधुंकूगु खःसां अबलय् स्थानीयवासीं विरोध याइगु खनेदयेवं अन्ततः ज्याझ्वः जुइ सिबें १ घण्टा न्ह्यः जक शिलान्यास हे स्थगित याःगु खः । क्वय्ना लागाया मनूतय्गु छेँय् छेँय् हे पुलिस पाः तयाः वंगु माघ ३ गते प्रम ओलीं च्वबाहाः लागाय् न्हापा हिमाल सिमेन्ट कम्पनीपाखें कयातःगु जग्गाय् सुख्खा बन्दरगाहया शिलान्यास यानादीगु खः । छखे प्रधानमन्त्रीं शिलान्यास यानादिल मेखे स्थानीयवासीं हाकुगु ध्वाँय् ज्वनाः प्रदर्शन यात । शिलान्यास ज्याझ्वलय् किपू नगरपालिकाया सुं नं जनता सहभागी मजुल । किपू नपाया मेयर, उपमेयर, वडा अध्यक्षनिसें सुं नं स्थानीय सरकारया जनप्रतिनिधि सहभागी जुया मदी । उलि जक मखु किपू लागां जनप्रतिनिधि जुयादीपिं प्रदेशया सांसद व संघीय संसदया सांसदत तकं उपस्थित मजू । ओलीया सरकार थुगुसी शिलान्यासया निंतिं ब्यापक तयारी यानाः वःगु खः । किपू नगरपालिकायात माःगु ग्वहालिया नितिं केन्द्रीय सरकारपाखें पौ नं वःगु खः तर स्थानीय सरकारपाखें ग्वहालि मदइगु अवस्था जुइवं अन्ततः थःपिंसं हे ब्यापक तयारी यात । सुख्खा बन्दरगाह शिलान्यास ११ बजे तयातःगु जूसां सुथय् ८ बजेनिसें हे चोभार संरक्षण समितिया मनूतय्त ज्वनेगु शुरु यात । गुलिसित लँय्, गुलिसितं पसलं अले गुलिसितं प्रदर्शनया झ्वलय् प्रहरीं ज्वन । न्यय्म्हं मल्याक स्थानीय मनूतय्त ज्वनाः कुनेधुंकाः तिनि प्रम ओलीं शिलान्यास यानादिल ।स्थानीयवासीया छाय् विरोध ?प्रधानमन्त्री केपी ओलीं चोबाहाः लागाय् सुख्खा बन्दरगाह दयेकेगु ज्यां स्थानीय जनतायात हे लबः दइगु, स्थानीय लागाय् विकास जुइगु, स्वनिगलय् न्ह्यागुं सामान दनीगु, चीन व भारतं तप्यंक हे स्वनिगलय् सामान हये फइगु, किपूयात पर्यटन विकास याये फइगु खँ कनादिल । वय्कःया खँ न्यनाः यक्व मनूतय्सं उलिमछि बांलाःगु योजनायात छाय् क्वय्ना च्वबाहाःवासीतय्सं विरोध यात धकाः न्ह्यसः तइगु स्वाभाविक हे खः । तर बास्तविकता धाःसा व मखु । स्थानीयवासीं ऐन, नियम, संविधान, कानून, अदालतया फैसला कार्यान्वयन यायेमाःगु, सम्पदायात समाप्त याये मजिउ धकाः सः थ्वयेकाच्वंगु दु । थुगु खँय् क्वय्ना लागाया फुक्क धइथें स्थानीय मनूत छप्पँ छधी जुयाच्वंगु दु । उमिसं सुनानं सुख्खा बन्दरगाह तयेगु बांलाइ धयाच्वंगु मदु । स्थानीयवासीं ल्ह्वनाच्वंगु मूलभूत मुद्दात थुकथं दु – १) जग्गा विवाद ः  आः सुख्खा बन्दरगाह निर्माण यायेत्यंगु जग्गा न्हापा हिमाल सिमेन्ट कारखाना तःगु लागा खः । मुक्कं १०३१ रोपनी जग्गा अन दु । हिमाल सिमेन्ट चिला वनेधुंकाः उगु जग्गा मीत्यंगु इलय् स्थानीयवासीं जिल्ला अदालतय् निवेदन तल । व मुद्दा पुनरावेदनय् वन । पुनरावेदनं जग्गा प्राप्ति ऐन कथं छगू प्रयोजनया निंतिं अधिग्रहण याःगु जग्गा मेगु प्रयोजनय् छ्यले मजिउ धकाः मुआब्जा व थप ध्यबा कयाः जनताया जग्गा लित बीमाः धइगु आदेश यात । उकिया विरुद्ध सरकार सर्वोच्च अदालतय् वन, सर्वोच्च अदालतं पुनरावेदनयात हे सदर यात । उकिया अर्थ व जग्गा आः मेगु प्रयोजनया निंतिं छ्यलेगु मयासे मुआब्जा व थप ध्यबा कयाः जनतायात लित बिउ धाःगु खः । न्हापा हिमाल सिमेन्टया जग्गा नापं आः नं जनतायाके पुर्जा दुगु २१५ रोपनी जग्गा तकं लाकाः सरकारं भ्वं दयेकूगु जुल । उकिं जग्गाया सवालय् छखे अदालतया आदेश दुसा मेखे स्थानीय मनूतय्गु पूर्जा दुगु हे जग्गा लानाच्वंगु दु । उकिं स्थानीय जनतां अदालतया आदेश पालना या धकाः माग यानाच्वंगु दु । २) कर्मचारीया तलब ः  न्हापा हिमाल सिमेन्ट कारखानाया कर्मचारी जुयाच्वंपिं कयौं मनूतय्त आः तक तलब मबिउगुनि । जग्गा सरकारं कायेगु खःसा उमित बीमाःगु तलब नं सरकारं हे बीमाःगु खः । थ्व खँ नं स्थानीयवासीं ल्ह्वनाच्वंगु दु । ३) स्थानीय जनतालिसेया सहमति ः  न्हापा हिमाल सिमेन्ट कारखाना वनेधुंकाः स्थानीयवासीलिसे छगू सहमति जूगु खः । व धइगु कारखानां लाकूगु मानवीय व भौतिक क्षतिया क्षतिपूर्ति बीगु । व नं आः तक मबिउनि । ४) नगरपालिका व पर्यटन ः  किपू नपां आः किपूयात पर्यटकीय केन्द्र यायेगु नीति दयेकूगु दु । छखे पर्यटकीय केन्द्र यायेगु मेखे सुख्खा बन्दरगाह दयेकेगु । थ्व निगू विरोधाभाषपूर्ण खँ जुल । उकिं किपू नगरपालिका नं थ्व सवालय् अन्यौलय् लाइगु स्वाभाविक हे खः । ५) सम्पदा ः  स्वनिगःया लः न्हापा च्वबाहाःया न्हसिकापपाखें लः पितछ्वःगु खः । आः नं उगु हे लागां स्वनिगःया खुसिया लः पिहां वनाच्वंगु दु । उज्वःगु धार्मिक मान्यता दुगु थाय्या नापं अन तसकं महत्वपूर्ण सुरुङ दुगु अले क्वय्ना गणेद्यः तकं दु । थ्व सम्पदाया ल्याखं तसकं महत्व दु । लिपांगु इलय् वयाः ला विश्वय् हे दकलय् तःधिकःम्ह मञ्जुश्रीया मूर्ति तयेगु तकं ज्या जुयाच्वंगु दु । थुगु ल्याखं स्वल धाःसा सम्पदायात तकं सुख्खा बन्दरगाहपाखें लिच्वः लाकीगु अवस्था दु । ६) वातावरण ः  स्वनिगलय् फय् दुहां वइगु धइगु कि पश्चिमपाखें खः कि दक्षिणपाखें । दक्षिणपाखें वइगु धइगु वहे न्हसिकाप जुयाः वइगु खः । जब कि वहे थासय् सुख्खा बन्दरगाह दयेकेगु ज्या जुल धाःसा स्वनिगःया सर्गः अझ नं फोहर जुइ । थुकिं यानाः वातावरण स्यनी । थ्वहे थीथी हुनिं स्थानीयवासीं सुख्खा बन्दरगाहया विरोध यानाच्वंगु खः । तर राज्यपक्षं धाःसा फाष्ट ट्राय्क, बाहिरी चक्रपथ, सतक विस्तारयात ज्यायात न्ह्याके मफयाच्वंगु अवस्थाय् सुख्खा बन्दरगाह दयेकेफत धाःसा उगु लागांनिसें हे फुक्क ज्या सुरु याना यंकेगु कथंया डिजाइन सहित थ्व ज्या न्ह्याकूगु खनेदु । स्वयेबलय् सुख्खा बन्दरगाह जक थें च्वं तर थ्वनाप स्वनिगःया आदिवासी नेवाःतय्त विस्थापित याइगु नीति नाप नं स्वानाच्वंगु दु । उकिं थ्व स्वनिगःया आदिवासी नेवाःतय्गु भविष्य नाप स्वानाच्वंगु राजनीतिया छगू पलाः खः धकाः थुइकेमाः । थुगु खँयात कयाः नेवाःतय्सं बहस यानाः थःपिनिगु स्पष्ट मत तयेमाः अले सडक विस्तार, फाष्ट ट्राय्क, बाहिरी चक्रपथ विरुद्धया संघर्षनिसें सम्पदाप्रेमि नापनापं नेवाः पहिचान व नेवाः भूमि, नेवाः अधिकारया सः थ्वयेकाच्वंपिं तकं छप्पँ छधी जुयाः न्हूगु कथं आन्दोलन याना वनेगु नितिं थ्व छगू अवसरया रुपय् कया वनेगु नितिं लँपु लुयावःगु दु धकाः थुइकेमाः । न्हापा हिमाल सिमेन्टया जग्गा नापं आः नं जनतायाके पुर्जा दुगु २१५ रोपनी जग्गा तकं लाकाः सरकारं भ्वं दयेकूगु जुल । उकिं जग्गाया सवालय् छखे अदालतया आदेश दुसा मेखे स्थानीय मनूतय्गु पूर्जा दुगु हे जग्गा लानाच्वंगु दु ।"
https://nepalbhasatimes.com/16906,बिचाः,  ,समाजं धर्म गबलें तनीमखु,"थन सन्तानं थः मांबौपिंत बोझ तायेकी । मांबौपिं नापं हना च्वने मछिं तायेकी । थाकु चाइ । व भौ दतकि ला झन् मतभेदं थाय् काइ । थुगु इलय् जन्म ब्यूम्ह काय्पाखें मांयात ल्हाः वाइ । उमित छेँय्नं पितिना छ्वइ । थुकथंया घटना कच्चाति जातकय् नं उलातःगु दु । छम्ह कूलपुत्रं थः मांयात द्यः भाःपिया माने याना तल ।                                                         काय् व मां निम्हेसिया जीवन याउँसे च्वं । छन्हु काय्म्हेसिया ब्याहा जुल । न्हूम्ह भौमचा छेँय् वल । छुं ई न्ह्यइपुक न्ह्यात । तर भौमचापाखें मचा मदु । थुकिं यानाः माजु व भौया दथुइ द्वन्द्व ब्वलन । भौम्हं माजु अलच्छिना तायेकल । वयात छेँय् नं पितिनेगु बिचाः यात । उकिं वं थः भाःतयात कि माजुम्हेसित पितिना छ्व, कि जि पिहां वने धाल । कलाःया खँ न्यनाः काय्म्हं मांया दोष खन । मांम्ह छेँय् दुगुलिं ल्वापु जुयाच्वंगु थें च्वन । उकिं मांम्हेसित ‘थनं पिहां हुँ । मेथाय् हुँ । मेथाय् न्ह्याथाय् सां च्वँ हुँ’ धाल । काय्या खँ न्यनाः मांम्ह छेँय्नं पिहां वन । पासा छम्हेसिया छेँय् ज्यामि ज्या याना जुल । तसकं दुःख सिल । मांम्ह पिहां वनेवं छेँय् च्वंम्ह भौम्हेसिया प्वाथय् दत । वयात पितिनेवं काय्मचा नं बुल । थ्व खनाः सकसिनं मांम्हेसित अलछिना भाःपिल ।मांया मतिइ काय्भौ प्रति गबलें वैरभाव मदु । तर व दत्तले छेँय् मचा मदु । वयात पितिनेवं काय्मचा नं बुल । थ्व खनाः मांया नुगः ख्वल । वं धाल —‘निश्चय नं संसारय् धर्म सित । यदि धर्म मसीगु जूसा मांयात दाया पितिना हःम्हेसिया काय् दइमखु जुइ । इमि सुखं च्वने मफइगु जुइ । जिं धर्मया श्राद्ध याये ।’अनंलि वं श्राद्धयात ज्वलं मुन । खुसिइ वन । श्राद्ध यायेत तयार जुल । थ्व सकतां खँ बोधिसत्व देवेन्द्रं खन । बोधिसत्व ऋषिया भेषय् अन वल । मांम्ह बोधिसत्वयात थःम्हं धर्मया नामय् मशानय् च्वनाः श्राद्ध याये त्यनागु खँ कन । थ्व खँ न्यनाः देवेन्द्रं धर्म ल्यंदनिगु खँ थुइकेत स्वत । समाजं धर्म गबलें तनीमखु धैगु खँ नं जातकं क्यं । मखुगु मभिंगु ज्याखं याःसां छुं ई तक उमि भिं जुइफु । अन पलख न्ह्यइपु तायेकेफु । थःम्हं यानागु ज्याखं सत्य थें तायेफु तर जव धर्मयात थुइकी । उगु इलय् नुगलय् ताप ब्वलनी । तर मांम्हं माने मजू । धात्थें धर्म ल्यंदनिगु खःसा पाप याःपिनिगु सुखी मजुइमाःगु दसु बिल । वं थःगु ब्यथा कन । थःत जूगु अभद्र व्यवहार उल । अनंलि बोधिसत्वं देवेन्द्रं वया काय् छय् नापं भौयात नं भष्म याना बी ला ? धकाः न्ह्यसः तल । थ्व खँ न्यनेवं मांम्ह झसंग जुल । वं थःत थःम्हं धिक्कार यात । नुगः मछिंकल । थः काय् नापनापं छय्या नं ताःआयुया कामना यात । वं बोधिसत्वयात थः काय् भौ व छय्नापं च्वने दयेमाः धकाः प्रार्थना यात । बोधिसत्व वया प्रार्थना पूवनी धयाः अलप जुल । देवेन्द्रया प्रतापं मां पितिना छ्वया धाःम्हेसिया सन्ताप जुल । वं मांया गुण लुमंकल । थः मांयात मामां मसानपाखे वन । अन मांयात खनेवं पालि भपुल । क्षमा फ्वन । भौम्हं नं माजुम्हेसिके क्षमा फ्वन । इमिसं थः मांयात छेँय् ब्वना यंकल । काय् भौ व छय् नं तकं वया सेवा यात । सकलें मिले जुयाः याउँक जीवन हन । मां सन्तानया जन्मदाता । थःयात न्ह्याक्वः हे दुःख जूसां सन्तानया भिं कामना याइम्ह । सन्तानं न्ह्यागु कथंया कुव्यवहार यायेमाः । मांया म्हुतुं वयात सुवाः बिया जुइ । मामं थः सन्तानया दुःखी जुइगु ज्याखं गबलें याइमखु । मांबौया निंतिं दकलय् तःधंगु धन सन्तान खः । सन्तानया प्रगति स्वयेगु मांया तःधंगु इच्छा जुइ । मां अनपढ जुइफु । तर मामं थः सन्तानयात शिक्षित याइ । मां कतःया छेँया भ्वातिं जुइफु । तर वं थः सन्तानयात मालिक याइ । तर विडम्बना जब सन्तानया प्रगति जुइ । सन्तान उच्च पदय् थ्यनी । अन मांया गुण ल्वःमनी । मां दरिद्र खनी । वयात अनपढ अशिक्षित तायेकी । गुम्ह मांया कारणं थः उच्च पदय् थ्यंगु खः । उम्ह मां अलछिना खनी । लँपंख्याः भाःपी । उकिं ला थौं डाक्टर, इन्जिनियर थें उच्च पदय् च्वंपिं काय्या मांबौपिं तकं बृद्धाश्रमय् च्वनेत बाध्य जुयाच्वंगु दु । थज्याःगु इलय् नं सन्तानया मभिंया कामना याइमखु । सन्तानप्रति इष्र्या दइमखु, बैमनस्य दइमखु । समाजं धर्म गबलें तनीमखु धैगु खँ नं जातकं क्यं । मखुगु मभिंगु ज्याखं याःसां छुं ई तक उमि भिं जुइफु । अन पलख न्ह्यइपु तायेकेफु । थःम्हं यानागु ज्याखं सत्य थें तायेफु तर जव धर्मयात थुइकी । उगु इलय् नुगलय् ताप ब्वलनी । पस्ताय चाइ । दुःखी जुइ । सुनानं अधार्मिक ज्याखं याना च्वनेफु । थुगु इलय् वयात धर्मया खँ थुइका बीमाः । सन्तानया धर्म धयागु थःयात जन्म ब्यूपिं मांबौया भरण पोषण यायेगु खः । मांबौया इच्छा नं सन्ताननापं जीवन हनेगु हे जुइ । दुःखया इलय् सेवा यातकि ला झन् स्वर्ग त्याका थें तायेकी । उकिं जातकय् नं धयातःगु दु—थः भौनापं उम्ह कात्यायनी लय्लय् तातां थःगु छेँय् तुं च्वन । देवेन्द्रया प्रतापं काय् व छयपिसं वयागु सेवा यायेगु यात ।"
https://nepalbhasatimes.com/16947,बिचाः,  ,झी मितव्ययी गय् यानाः जुइगु ?,"                                                         आशाकाजी महर्जन अर्थशास्त्रया ज्ञान दयेकाः राष्ट्र समृद्ध यायेगु लागिं परिवार, समाज व राष्ट्र हे सचेत जुइमाः । प्राविधिक, ब्यापारी अले उद्योगी हे छाय् मजुमा अर्थ शास्त्रया ज्ञानं भरिपूर्ण जुइमाः । मखुसा मनूतय्सं न्ह्याक्व कमे याःसां सन्तुष्टि काये फइमखु । अर्थशास्त्रया ज्ञान व्यवहारय् छ्यले फुम्ह जक सफल व्यापारी व उद्यमी जुइ । अर्थशास्त्रीया ज्ञानं मितब्ययी आर्थिक व्यवहार याना वनेमाः । मितब्ययी आर्थिक व्यवहार धइगु स्वंगू तहयापिं मनूतय्सं छ्यलाबुला यानाच्वनी । १) पारिवारिक मितब्ययी व्यवहार ः छम्ह, निम्ह व जहान परिवारया दथुइ जुइगु आर्थिक व्यवहारयात पारिवारिक मितव्ययी व्यवहार धाइ । सुं नं मनू शारिरीक मानसिक रुपं परिपक्व जुल कि थःगु इच्छा वा बाध्यतां ज्याय् पलाः तइ । व पलाः तयाः आर्थिक वा सामाजिक प्रतिष्ठा÷लबः÷ज्याला, गुण प्राप्त याइ । व प्राप्तिं हे मनूतय्सं आत्मसन्तुष्टि काइ । आत्मसन्तुष्टि कायेगुयात हे आर्थिक व्यवहार धाइ । आर्थिक व्यवहार सान्दर्भिक, असान्दर्भिक वा निगुलिं जुइफु । मनूतय्सं कमे यात । कमाई स्वयाः गच्छे कथं आर्थिक व्यवहार यानाः आत्मसन्तुष्टि काल धाःसा वयात मितव्ययिता धाइ । थःथःगु गच्छे कथं मयासे भ्वासि जुयाः तामझाम, तडकभडक धेंधेंबल्लाः कथं आर्थिक व्यवहार यात धाःसा वयात अमितव्ययिता धाइ । थुकिं सन्तुष्टि ला दयेफु तर सान्दर्भिक मजुइफु । भविष्यय् धक्का नयेफु । झी जहान परिवारया जःपिंसं छुं न छुं ब्यापार व्यवसाय सेवा यानाः दां कमे याइ । व कमे याःगु सम्पत्ति नयाः, त्वनाः, मोजमस्ती यानाः फुकीसा गुलिस्यां जीवन हनेमाःगु, सामाजिक विधि व्यवहार हनाः फुकी । थुकियात धाइ भौतिक, अभौतिक उपयोग । झीसं मितव्ययिताय् पलाः तयाच्वन कि अमितव्ययिताय् पलाः तयाच्वन ? थुकी झीसं चिउताः तये माःगु दु । यदि मितव्ययिताय् लँपुइ पलाः तयाच्वनसा झीगु भविष्यय् बांलाना वनी । अमितब्ययिताय् पलाः तयाच्वन धाःसा भविष्य बांमलाना वनी । झीगु आर्थिक अवस्था बांलाःगु खःसा मेमेगु पक्ष नं बिचाः यायेमाः । झीसं मितव्ययिताय् पलाः तयाच्वन कि अमितव्ययिताय् पलाः तयाच्वन ? थुकी झीसं चिउताः तये माःगु दु । यदि मितव्ययिताय् लँपुइ पलाः तयाच्वनसा झीगु भविष्यय् बांलाना वनी । न्हियान्हिथं नयेगु नसा, पिने मनसें गुणस्तर वस्तु थःगु छेँय् दयेकाः नयेगु, त्वनेगु, पुनेगmु वसः जतन यानाः पुनेगु । स्यनेत्यंगु, स्यंगु सामान इलय् हे भिंकेगु । धाइ नापं दु भिंकूसा मेगु गुंगू गुणा भिनाच्वनी । आम्दानी स्वयां खर्च अप्वः मयायेगु । थ्व मन्त्रयात सदां मनय् तयेमाः । मेगु, थःगु स्वास्थ्य प्रति थम्हं हे चिउताः तयेमाः । दत धायेवं न्ह्यःने लाःगु लाक्वपाक्व, साः धायेवं यक्व न्ह्यःने लाःगु वासः नयाः, मात्रा मिले मयासे, मग्गाक्क वा अप्वः नया जुल धायेवं नं थःगु आर्थिक अवस्था अमितव्ययिताय् लाःवनेफु । थुकी झीपिं साप सचेत जुइमाः । थुकिं यानाः मनूतय्गु जीवनस्तर कम जुया वनी । थौं अमेरिका, चीन, जापानय् च्वंपिं मनूतय् जीवनस्तर थहां वनाच्वंगुया कारण मित व्ययिता प्रति सचेत जुयाः हे खः । थौं जहान, परिवार अबुया सम्पत्ति ला खःनि धकाः काय्म्ह्याय् दाजुकिजा, तताकेहेँपिसं न्ह्यःने लाःथे खर्च यायेगु अमितब्ययिताया दसु खः । परिवारया धन हे थःगु सम्पत्ति, समाज, राष्ट्रया सम्पत्ति हे थःगु सम्पत्ति धकाः भाःपिल अर्थशास्त्र प्रति सचेत जूम्ह जुइ । मखुसा अथें वल, अथें वन जुइ । कमे याःम्हेस्यां जक थुइ थुकिया मर्म । मखुसा फिइ लः तये थें जुइ । खर्चबर्च धइगु थःगु कमाईनं याःसा बांलाइ । सुइगुं दया माया धर्म सहयोग ग्वाहालिं वःगु सम्पत्तिइ जीवन हन धाःसा उकिया उपयोगिता कम जुइफु । गथे वल अथें वनेफु । चिठ्ठा, जुवातास म्हिताः त्याःगु धनं समाज, संघ संस्था ताःलाइ मखु । गथे वल अथे हे वनेफु । नेपाः देय् विकास या धकाः अरबौं अर्ब विदेशी संघ संस्थां बिउगु सहयोग यथोचित सदुपयोग मजू । थःगु हिचःतिया सम्पत्ति जूसा जक सदुपयोग याये सइ । २) सामाजिक मितब्ययी व्यवहार ः समाजय् छखे भोजन, बुदिंनिसें जीवन मदये धुंकाः तक थीथी व्यवहार यायेमाः, मेखे बृद्ध भत्ता, याकः मिसा भत्ता नं बियाच्वंगु दु । हचुवा कथं व उत्ताउलो कथं गुगु व्यवहार यानाच्वन उकिं सामाजिक जीवन न्हना वनाच्वन । गथेकि समाजय् मचायात जा नकेगु धकाः भ्वय् हे न्यायेक बीगु । मनू मदयेधुंकाः नं खुला पाहां भ्वय्, धर्म कर्म धकाः सलंसः मनूत सःताः भ्वय् न्यायेकेगु अमितव्ययिताया दसु खः । थौं छगू समाजय् न्ह्याम्हेस्यां भ्वासितालं सामाजिक व्यवहार यात धाःसा हरेक समाजया पुचःया ५० गू तामझामपूर्ण व्यवहार याना हइ । थुकिं साधन श्रोत अभाव जुया वइ । सामानया भाः थहां वनी । देय्या धुकू फुनावनी । गरिब व धनीया गाः तजाः जुया वनी । मुद्रास्फीति जुया वनीगु सिबें मेगु जुइ मखु । मेगु सामाजिक भत्ता गुगु बुराबुरि, याकःमिसा भत्ता धकाः सरकारं अप्वयेकाच्वंगु दु । थ्व नं छगू अनियमितताया दसु खः । छाय्धाःसा थुकिं यानाः देय्या जनशक्ति निष्कृय जुयाच्वनी । सरकारयात आर्थिक भार ब्वलना वइ । अस्वाभाविक खर्चं मुद्रास्फीति जुयावनी । थौं करोडौं तका सामाजिक भत्ता बीमाःगु धइगु हे विकास बजेटं बञ्चित जुइगु खः । भत्ता धइगु अशक्त, बेसहारा, अबोध मचाखाचा–तय्त खः । सहारा दुपिंत, लजगाः दुपिंत, पेन्सन भत्ता वइपिंत, तःमिपिंत सामाजिक भत्ता बीगु न्यायोचित मखु, थ्व अमितव्ययिताया दसु खः । ३) सरकारी मितव्ययी व्यवहार ः  सरकारी ज्याकःमि, सचिव व मन्त्रीत सम्मेलन, भ्रमणय् भाग काःवनेगु, देश विदेसय् वासः याः वनेगु याइ । यदि लिहां वःसां उकिया प्रतिफल मवल धाःसा व अमितव्ययिता जुइ ।टेण्डर आह्वान यानाः कमिशन नयेगु, इलय् हे मर्मत सम्भार मयायेगु अमितव्ययिताया दसु खः । थ्वहे पुस महिना तक अथे धइगु ५ महिना तकया दुने राज्य कोषं थः मनू, संघ संस्थातय्त ५ करोड २३ लाख तकां मयाक दां इना बिउगु समाचार दु । थ्व ध्यबा समाज व देय्या लागिं प्रतिफल मवल । हानं थः चुनावया गिद्ध मिखां स्वया बिल धाःसा व अमितव्ययिता जुया वनी । टेण्डर आह्वान यानाः कमिशनतन्त्र जुल कि अन गुणस्तरहीन ज्या जुइ । गन गुणस्तरहीन ज्या जुइ अन दीगो विकास याये फइ मखु । देश विदेशं ततःधंगु सामान मेशीन न्यायेगु ज्याय् कमिशनतन्त्र भुनाच्वंगु । नेपाल वायुसेवा निगमया वाइडवडी कायेगु छगू दसु मखु धाये फइमखु ।मुद्रास्फीति मजुइकेगु खःसा इलय्ब्यलय् सरकारी स्तरं बजार, उद्योग व सरकारी ज्याकुथि अनुगमन यानां तुं च्वनेमाः । उकिया प्रभावकारी कारवाही नं जुइमाः । थ्व निरन्तरतायात मदिकुसें वन धाःसा अन स्थायी बजाःभाः, गुणस्तरीय वस्तु उत्पादन जुइ व ज्याकःमितय्गु व्यवहार नं थासय् लाइ । देश विकासया लँपुइ लाइ । थ्वया नाप नापं सरकारी नीति नियम नं बांलायेमाः । व नीति नियम लागू याये मफुत धाःसा भ्रष्ट घुसखोरी छलकपट ब्वलना वइ । चीनय् सन् २०१८ सालय् मितव्ययिता नियम उल्लंघन याःगु द्वपनय् एक लाख मनूतय्त कारवाही याःगु समाचार दु । तर नेपाः देसय् अज्याःगु मितव्ययिता आचार संहिता नीति नियम ला दु तर प्रभावकारी रुपं लागू धाःसा जूगु खने मदु । उकिं सरकारया सदाचार नीति द जक दयेका मगा । इलय् हे थासय् हे व प्रभावकारी रुपं छ्यले फःसा जक हाइ हाइ धाये फइ । मखुसा देय्या अर्थतन्त्र हे बाइ बाइ जुयावनी मखु धकाः धाये फइमखु ।"
https://nepalbhasatimes.com/16676,बिचाः,  ,डीएनएया तेलकासा !,"छुं दँ न्ह्यःया खँ । थीथी तिसा पसलय् । चोरी जुइ । पसलय् पसलय् सिसी क्यामरां खुया यंकूगु दृश्यत क्यनी । खूपिं विदेशीत जुयाच्वनी । पुलिसयात सूचना बी । खूपिंत ज्वनी । जेल चलान याइ । तर । खूगु वस्तुत लुइ मखु । प्रमाण दइमखु । पुलिसया नियमकथं खुयाच्वंगु दृश्य दयां जक मगाः । दण्ड बीत ।                                                         सामान नं दयेमाः खनी खूगु दसिकथं । उकिं छक्वलं दोषी खंकी मखु । अय्नं न्यनेकनेया लागि निन्हुप्यन्हु थानाय् तइ । कुनातःपिं विदेशीतय्त पुलिसं दाल ला ? केस यात ला ? बुझे यायेत अबलय् मानवअधिकारवादीत थानाय् वइ । पुलिसतय्त सतर्क याइ । कसा याये दइमखु । चेतावनी बी । अक्सर । न्यने दु । शंका, शंकां नं गुलिखे मनूतय्त खुं अपराधीकथं ज्वना यंकी । कुनी । दाइ । ख्याइ । सास्ति याइ । कायल याइ । अपराध बके यायेत स्वइ । गुलिखे निर्दोषतसें नं शंका शंकाया भरय् कसा नइ । तर । शंकास्पद विदेशीतय्सं अज्याःगु कसा नये म्वाःल । कारण । अन मानवअधिकारवादी दँ वइ । वया बिल । विदेशीतय्त विना निश्चित प्रमाण अनिश्चितकालतक कुने मजिउ । कानूनं बी मखु । उकिं । इपिं सकुशल रिहा जुइ । सिसी क्यामराया छुं लगे जुइमखु । छन्हु बुखँ वइ । ‘बहु चर्चित निर्मला हत्या काण्डया अपराधी लुल ।’ पुलिसतय्सं हत्यारातय्त थःगु नियन्त्रण कायेधुंकूगु दु । आः याकनं हे दोषीयात जनसमक्ष हइ । तर । नियन्त्रणय् काये धुंकूम्ह दोषीया डीएनए परीक्षण जुइ । परीक्षणया लिच्वः वलकि दोषीयात जनताया न्ह्यःने खुलासा याइ । निर्मलाया हत्याकाण्डं न्हियान्हिथं विकराल रुप कया यंकी । हत्यारा ज्वने मफु । लां लांया कुतलं नं दोषी लाये मफु । अझ । प्रमाण नष्ट यात । थुकी जिम्मेवार मनूतय् हे ल्हाः दु । अनेक शंकाया रहस्य च्याना वइ । आः हाकनं भयभरया पुलिस, डिएसपी, आइजिपी, गृहमन्त्री सकसियां डीएनए परीक्षण यानाः सरकारं मृत निर्मलाया हत्यारा लुइकेत गम्भिर जूगु खँ दावी याइगु खःला ? ‘अपराधी लुल’ धकाः गुलिसित ज्वनाः कुनीगु खःला ? डीएनए परीक्षण यानाः अले हाकनं त्वःतीगु खःला ? पुलिस, सरकारया क्षमतायात कयाः हे अनेक न्ह्यसःत लुया वइ । छन्हु आकाझाकां । दोषी लुल । याकनं हे रहस्योघाटन जुइ । बुखँ वइ । जनता आश्वस्त जुइ । हाकनं तर । छुं न्हि लिपा । दोषी लुल । सरकारी श्रोतं प्रचार याःगु खँ झूठ जुइ । सरकारी श्रोतं पुष्टि याइ । डीएनए परीक्षणं व सम्बन्धी व्यक्ति अपराधी ठहर जुइमखु । मजुल । सरकारया अपराधी फयांफक्व याकनं लुइकेगु प्रयास जारी । विज्ञप्ती पिहां वइ । धाइ ‘स्वयम व्यक्तिं जिं स्यानागु खः, निर्मलायात’ धकाः अपराध स्वीकार यात । ‘दोषी लुल ।’ धकाः सरकारं प्रचार याइ । तर सरकारया दावी झूठ जुइ । कुनातःम्ह मचा पिहां वइ । ‘जितः पुलिसं दाये फक्व दाल । कसा यात । असह्य यातनाया कारण जिं ‘स्यानागु खः’ धकाः स्वीकार यानागु खः। जि निर्दोष । डीएनए जांच लिपा मचा निर्दोष ठहर जुइ । पिहां वइ । ‘निर्मलायात स्यानागु खः धकाः छं छाय् पुलिस समक्ष स्वीकार यानागु ?’ पत्रकारतय्सं व मचायात न्यनी । व मचां थःगु लिसःया कारण प्वली । अखबारय् थ्व घटनाया विवरण, विकासया श्रृंखला बारे ब्वने । अजू चाये । जेलय्, थानाय् मचां धाथें अपराध छाय् स्वीकार यात ? वयात यातना बिउगु कारणं हे खःला ? अन मानवअधिकारवादीतय्सं छाय् चेतावनी बिउ मवन ? छाय् गं मवन ? छाय् पं मवन ? मचायात ‘जिं स्यानागु खः’ धकाः अपराध स्वीकार याये बाध्य जुइ मायेक यातना बिउगु खःला कि मखु ? मानवअधिकारवादीतय्सं थुकी छाय् चिउताः मतल ? चिउताः मक्यन । सम्बन्धित सरकारी पक्षं नं यातना बियाः अपराध स्वीकार याकूगु बारे छाय् स्पष्टीकरण मबिल ? जनतां थ्व खँयात पत्याः यायेगु ला कि मयायेगु ? थौं जनता अन्योलय् लाइ ।छकः । हल्ला वइ । मृत निर्मलाया गामय् च्वंपिं सकलसिया डीएनएया परीक्षण यायेत्यंगु दु । अने हे सरकारं घटनाया बारे गम्भिर खोजी यानाच्वंगु दु धइगु सन्देश प्रवाह यायेत डीएनए परीक्षण यायेगु ज्यायात तीव्रता बीत स्वइ । तापतूप मनूत ज्वनाः डीएनए परीक्षण यानाच्वंगु दु । स्वयम मृत निर्मलाया मांया डीएनए परीक्षण याःगु खं इमि परिवारय् कचवं पिहां वःगु खबर वयाच्वंगु दु । अनेक पुलिसतय्त डीएनए जांच यायेधुंकूगु बुखँ नं वइ । आः हाकनं भयभरया पुलिस, डिएसपी, आइजिपी, गृहमन्त्री सकसियां डीएनए परीक्षण यानाः सरकारं मृत निर्मलाया हत्यारा लुइकेत गम्भिर जूगु खँ दावी याइगु खःला ? ‘अपराधी लुल’ धकाः गुलिसित ज्वनाः कुनीगु खःला ? डीएनए परीक्षण यानाः अले हाकनं त्वःतीगु खःला ? थथे हे ज्वनीगु व कुनीगु चक्र चाःहिला च्वनीगु जकं खःला ? डीएनएया तेलकासा न्ह्याइगु खःला ?"
https://nepalbhasatimes.com/16904,बिचाः,  ,खुलासा जुजुं वनेमाः !,"अबलय् । गुंपुन्हि, येँयाःपुन्हिया ताकाय् । त्वाःत्वालय् प्याखं क्यनेगु चलन । प्याखंया अर्थ थन नृत्य मखु । नाटक खः । जुइ । राणाकालय् दरवार दरवारय् थिएटर प्याखं क्यने यंकी । तर । त्वालय् क्यनीगु प्याखनय् दर्शक । सामान्य जनता जुइ । थ्व प्याखंया मञ्चन बहनिइ, चान्हय् पाखेर जुइ । अबलय् बेखाचिया प्याखं धालकि तसकं नांजाः ।                                                         जिं अबलय् उलि थज्याःगु प्याखंत स्वये मनं । चान्हय् पाखेर मञ्चन जुइगुलिं छेँय् थकालिपिंसं मस्ताय्त गनी । पनी । छकः । जिमिगु चुकय् हे प्याखं क्यने हइ । मञ्च दयेकल । प्यखेरं दर्शकत । प्याखंम्वःत मञ्चय् वइगु, वनीगु लँपु नं दइ । अबलय् । प्याखनय् मिसात कुहां वइमखु । धाये । प्याखंम्वः जुयाः पिहां वयेत मिसातय्त बर्जित । अबलय्या सामाजिक संस्कारं मबिउ । उकिं प्याखंयात माःपिं मिसा पात्रत मिजंत हे जुइ । मिजंतय्सं हे मिसा जुयाः म्हिती । मिसा पात्र यायेत ल्वःपिं मिजंत ल्ययेगु ज्या जुइ । जितः लुमं । जिमिगु चुकय् अबलय् क्यंगु प्याखंया मिसा पात्र जूम्ह तसकं हे बांलाः वयात सुनानं मिजं मिसाय् हीकातःम्ह धाइमखु । वयागु ख्वाःपाः जक मिसाम्ह खने दुगु मखु, हाउभाउ नं दुरुस्त मिसा हे थें च्वं ! स्वयाच्वंपिंत भ्रमया आभाश जुइमखु । मिसाकथं हे खंकी । पक्का मिसाया भूमिकाया अनुभूति काइ । व मिसा पात्रया ख्वाः जितः अझ नं लुमं । छता खं धाःसा जितः आः नं नुगः संका च्वनी । न्हूगु अनुभव थें मनय् लुयाच्वनी । व प्याखनय् मिसा जुयाः म्हिताच्वंम्ह पात्र मञ्चं क्वय् थ्यनी । गुलिसिनं वयागु ल्हाः ज्वनाः साली । गुलिसिनं घय् पुइ । घय् पुइत स्वइ । ख्याः याइ । अथे सनीपिंके अन संकोच खने दइमखु । खुल्ला जुइ । धाथें । व मिसा पात्र जूम्ह मिसा हे जूगु खःसा ला वयात थी जी मखुगु जुइ ! तर व पिनें मिसा पात्र जूसां दुनें धाःसा मिजं धकाः सिउगुलिं हे मखा, वयात पासापिंसं छतिं सनेत लिफः स्वइमखु । थियाः, सनाः सन्तोष कायेत स्वइगु मखा जुइ ! खिचा ख्याः यायेत स्वइ । यौन अपराधया भय् इमिके खने दइमखु । ‘मि टू’या ख्याच्वः फये माःगु इमित त्रास दइमखु । तर । जितः धाःसा अबलय् व मिसा पात्रलिसे मञ्चं क्वय् पासापिंसं अथे स्वच्छन्दकथं सनच्वंगु लू लुमनी । धाथेंया मिसा पात्रलिसे हे अथे सनाच्वं थें ताइ । थौंकन्हय् शरीर मिजंया जुयाः नं गुलिं मनंमनं मिसा खया बी । अथे हे मिसाया शरीर दुपिं भाजु दइ । ट्रान्सजेण्डरं थौं थःगु पहिचान काये धुंकल । थौं मिजंत अपरेशन यानाः मिसा जुइफु । अथे हे मिसा पुरुषय् रुपान्तरित जुइ फु । व पात्र मिसा मखु । मिजं खः । तर । मिसा प्रतीक खः व मिजं । अन गुलिसियां व मिसा पात्रलिसेया ख्याःयात यथार्थय् व मिसाया मूर्त प्रतीकलिसे ख्याः यानाच्वंगु खः । अन परोक्षरुपय् यौन मनोविज्ञानं ज्या यानच्वंगु दु ला ? प्रतीकलिसे मनू लूथें सनेबलय् यौन हिंसा जुइ ला कि मजुइ ? जितः थ्व थौं नं अनुत्तरित न्ह्यसः जुया बी ! थौंकन्हय् । मिजं सु ? मिसा सु ? थुगु न्ह्यसःया लिसलं नाना रुप काये धुंकल । म्हिगः थें निश्चित परिभाषां मिजं सु, मिसा सु या लिसः पाय्छिकथं बी फइमखु । मफये धुंकल । थौंकन्हय् शरीर मिजंया जुयाः नं गुलिं मनंमनं मिसा खया बी । अथे हे मिसाया शरीर दुपिं भाजु दइ । ट्रान्सजेण्डरं थौं थःगु पहिचान काये धुंकल । थौं मिजंत अपरेशन यानाः मिसा जुइफु । अथे हे मिसा पुरुषय् रुपान्तरित जुइ फु । न्हापा न्हापा समाजय् ट्रान्सजेण्डरतय्त थाय् मदु । अझ ला इमित असामाजिक प्राणी खंकी । अवहेलना याइ । तर थौं ट्रान्सजेण्डरतसें थःगु हक अधिकारया निंतिं संघर्ष याइ । पहिचान सुनिश्चित याना हइ । थौं समाजं म्हिगःथें इमित नकारात्मक मिखां स्वये फइमखु । स्वये दइमखु । अथे हे समलिंगीतय्सं नं थःगु छ्यं ल्ह्वना हयाच्वंगु दु । सामाजिक, कानूनी मान्यता प्राप्त यायेत इपिं सक्रिय, संघर्षशील । इमिसं थःथःगु बिस्कं लैंगिक व्यक्तित्व निर्माण याना हयाच्वंगु दु । म्हिगः ‘मिजं–मिसा’ धकाः गुगु परिभाषा लैंगिक दुनियाय् परिभाषित जुयाच्वंगु दु आः व दक्व फुक्क विघटन जुयाः उकिया पुनःपरिभाषा, पुनर्संरचना लुया वयाच्वंगु दु । यौनिकताया मान्यताय् नं उथलपुथल जुया वयाच्वंगु दु । भूमिका श्रेष्ठ । छम्ह ट्रान्सजेण्डर मय्जु खः । वय्कः खास शारीरिक रुपय् मिजं खयाः नं वय्कःया मनोविज्ञान, जीवनशैली मिसाया खः । जुइ । ट्रान्सजेण्डरय् हकहितया निंतिं वय्कलं यक्व हे कुतः यानाच्वनादीगु दु । वय्कःया जीवनी पिहां वःगु दु । थौंकन्हय् हरेकसियां थःथःगु पहिचान, केन्द्रया निंतिं संघर्ष याइ । म्हिगः थें निश्चित केन्द्रतय् जक हावी सम्भव जुइमखु । जुइ मखुत । उत्तर आधुनिक मान्यतां धाइ । तर थौं अनेक जिज्ञासात नं दइ । लुइ । ट्रान्सजेण्डर मिसातय्त हायेकल कि, अनुचित धंगं कटाक्ष यात कि इमिसं ‘मि टू’या सः थ्वयेके दइ ला कि मदइ ? यौन हिंसाया आरोवी दइ ला कि मदइ ? कानूनं छु धाइ ? अथे हे सांस्कृतिक ज्याखँय् म्ह्याय्पिनि भूमिका दयाच्वनी । उकिं ट्रान्सजेण्डर मय्जुपिनि समाज, सांस्कृतिक ज्याखय् गुकथं समाहित अर्थात एड्जस्तमेन्ट जुइगु खः ? थुखेर नं खुलासा जुजुं वनेमाः ।    "
https://nepalbhasatimes.com/16728,बिचाः,  ,पतन जुजुं वनाच्वंगु पूँजीवाद,"पूँजीवादी राष्ट्रत थःगु हे कारणं थौं विश्वय् पतन जुजुं वनाच्वंगु स्थिति दु । सदन वा प्रतिनिधिसभा व सरकारया बेमेलया कारणं अमेरिकी राष्ट्रपति डोनाल्ड ट्रम्प हीमी चायाच्वंगु स्थिति दु । सदनं थःगु नीति कथं पःखाः दनेत बजेट मबीवं सदननापं डोनाल्ड ट्रम्प वेँय्सू चायाच्वंगु दु । अथे जुयाः थौं ह्वाइट हाउसया अवस्था तसकं हे अशान्त जुयाच्वंगु दु ।                                                         अथेहे थःत तःधंगु पूँजीवादी राष्ट्रया दावी यानाः दक्षिण एशियाय् साम्राज्यवादी नीति कथं ज्या यानाच्वंगु प्रजातान्त्रिक देय् भारत नं गन्जागोलया स्थितिइ दु । गन गन धर्म व जातियात थकयाः वर्गीय हितयात क्वत्यलेत स्वयाच्वंगु दु, अन अन देसय् शान्तिया पलेसा गन्जागोलया स्थिति दु । थथे जुयाच्वंगु देय्त स्वस्वं वनेगु खःसा इटलीइ रोमया सभ्यता नष्ट याये कथं थीथी सरकारं ज्या न्ह्याकाच्वंगु स्थिति दु । उकी पाखें सयेकाः थौं नेपाल सरकारं नं स्वनिगःया सभ्यता नष्ट यायेगु स्वयाच्वंगु मखुला धइगु न्ह्यसः नं ब्वलनाच्वंगु दु । इटलीइ रोमया सभ्यता लित हयेगु निंतिं नं धर्म युद्धया अवस्था सिर्जना जुयाच्वंगु दु । थ्व फुक्कं पूँजीवादी कमजोरी खः । भारतय् जक मुसलमानत २५ करोडया ल्याखय् दु । छगू इलय् ला भारतयात मुस्लिम राष्ट्र घोषणा यायेमाःगु माग नं जूगु खः । तर अन हिन्दू राष्ट्र धइगु नीति अवलम्बन यानाः नां जक धर्म निरपेक्ष कायम यानातःगु दु । थौं नेपाःया स्थिति नं अथे हे खः । भारतय् हिन्दू लादे यानाः मेमेगु धर्मयात हेवाय् चवाय् यायेगु प्रवृत्ति दु । छगू हे धर्म माने यायेगु, छगू हे जातियात थकायेगु वा बाहुन क्षेत्रीयात जक राज याकेगु नेपाल सरकारया नीति नं भारतीय सत्तापक्षया नीति स्वयां छुं भतिचा हे पाःगु खनेमदु । थन धर्मनिरपेक्षता ला संविधानय् जक कायम जुयाच्वंगु दु । थनया सरकारया नीति, कार्यक्रम व व्यवहारय् छगू धर्म, छगू जाति, छगू पोशाक व छगू हे जक संस्कृतिया पक्षपाती जुयाः ज्या यानाच्वंगु कारणं ७० प्रतिशतया ल्याखय् दुपिं जनजाति आदिवासी व निम्न आय दुपिं वर्ग समाजय् न्ह्याब्लें हे लिउने लानाच्वंगु दु । भारतय् हिन्दू लाडे यानाः मेमेगु धर्मयात हेवाय् चवाय् यायेगु प्रवृत्ति दु । छगू हे धर्म माने यायेगु, छगू हे जातियात थकायेगु वा बाहुन क्षेत्रीयात जक राज याकेगु नेपाल सरकारया नीति नं भारतीय सत्तापक्षया नीति स्वयां छुं भतिचा हे पाःगु खनेमदु । अझ छगू जक धर्मयात मान्यता बिइमजिउ धइगु सः थ्वयेकीपिं वा फुक्कं धर्म समान जुइमाः व राज्यया थःगु धर्म दये मजिउ धइगु धर्म निरपेक्षताया पक्षपातितय्त ख्यायेगु स्वयाच्वंगु दु । बेलायतय् थज्याःगु कथंया पूँजीवादी व्यवस्था दुने कमी कमजोरी सुरु जूगु दु । बेलायतयात यूरोपेली संघपाखें अलग्ग तयेगु वा थः हे अलग्ग जुया वनेगु खेल सुरु जूगु दु । मेगु पूँजीवादी देय् फ्रान्सय् म्हासुगु वसः पुनीपिनिगु विरोधं सरकारया नुगलय् ख्वाउँका बियाच्वंगु दु । स्पेनया छगू टुक्रा भूभाग अलग्ग जुइगु तरखर जुयाच्वंगु दु । नेपाल थेंज्याःगु पूँजीवादी राष्ट्र उकिसनं पिनेपाखें निर्भर जुयाच्वंगु राष्ट्रय् ला झन जक खतरनाक स्थिति खने दयाच्वंगु दु । थौंकन्हय् नेपाःया फुक्क हे धइथें भूतपूर्व सेनापतित दिल्लीइ थ्यनाच्वंगु दु । छुं ई न्ह्यवंनिसें हे अन लानाच्वंगु दु । थ्व संयोजक जक नं मखयेफु । आः नकतिनि हे जक प्रधानसेनापति तकं दिल्लीइ वनाः लिहां वःगु स्थिति दु । थ्व छु खः ? प्यम्ह न्याम्ह नेपाःया भूतपूर्व सेनापतित छाय् छक्वलं हे दिल्लीइ थ्यनाच्वंगु थ्व रहश्यमय खँ मखुला ? थुकियात कुटनीतिक लागां गम्भीर रुपं स्वयाच्वंगु दु । छुं ई न्ह्यः जक दक्षिणपूर्वी एशियाय् सेनातय्गु छगू संगठन चायेकेगु व भारतय् छवाः तक उगु हे संगठनं युद्ध अभ्यास यायेगु निर्णय जूगु खः । भेला नेपालय् जूगु खःसां नेपालं भारतय् जूगु उगु सैनिक अभ्यासय् धाःसा ब्वति मकाः । थथे नेपाः थेंज्याःगु प्यखेर मध्ये स्वखेरय् भारतपरिवेष्ठित जुयाः म्वानाच्वंगु राष्ट्रं भारतं धाःथें हे युद्ध अभ्यासय् ब्वति काःगु खःसा आः तक उगु सैनिक संगठनया छगू ज्याकू नेपालय् च्वने धुंकल जुइ । विम्स्टेकया नामं नेपालय् तःन्हु तक जूगु भारतीय इशाराय् चले जुयाः अमेरिकायात ग्वाहालि याइगु अमेरिकाय् हेडक्वाटर जूगु उगु संगठनं आह्वान याः थें थः संलग्न मजुयाः भारत व नेपाःया सेनातय् दथुइ छगू कथं तिक्तता ब्वलंगु नं जुइफु । उकियात शान्त यायेगु निंतिं हे जक नं सकलें पूर्व सेनापति छक्वलं भारतया दिल्लीइ थ्यनाच्वंगु ला मखुला ? न्हापा नं दक्षिणपूर्वी एशियाय् छगू सैनिक संगठन कायम जूगु खः । आसियान नामं दयेकूगु उगु सैनिक संगठन लिपा अन लाः थन लाः मदया वन । आः हाकनं विमस्टेकया नामं न्हूगु सैनिक संगठन खडा यानाः उकी भारतं धाःथें च्वनेगु व नेपालय् छगू क्षेत्रीय संगठन चायेकेगु धइगु ला अबलय् हे खँ पिहां वये धुंकूगु खः । गथे भियतनामय् संगठन दयेवं कम्बोडिया व लाओसयात तकं छुं छुं गन्जागोल यायेत न्हापा अमेरिकी साम्राज्यवाद ताःलाःगु खः, आः नेपालय् सैनिक संगठन तयाः भारतीय पक्षं दक्षिण एशियाया थीथी मुलुकय् नं थःगु पकड जमे यायेत स्वयाच्वंगु खः । उकिया लागिं माःक्वः दां व थीथी ग्वाहालि अमेरिकां बिइगु खँय् भारत नं धुक्क हे जुयाच्वंगु दु । कम्बोडियां थाइल्याण्ड, लाओस व भियतनाम थिउथें भारतं दक्षिण एशियाया नेपाल, पाकिस्तान, वर्मा, बंगलादेश लगायत आपालं राष्ट्रयात स्वानाच्वंगु दु । उकिं नं यदि पाकिस्तान माने मजूगु खःसा नेपालय् क्षेत्रीय हेडक्वाटर सञ्चालन यानाः भारतं आः हे क्षेत्रीय सैनिक मोर्चाया नेतृत्व यानाच्वने धुंकल जुइ । कम्बोडियाया सिंहनायक अमेरिकाय् च्वने चाहे जूगु इलय् अन झिंनिदँ न्ह्यःहे हिन्दू धर्म प्रचार जुइधुंकूगु सीकाः छगू छेँय् नं छम्ह भिक्षु जुइमाःगु नियम दुगु राष्ट्रयात पतनया स्थितिइ वयेका बिउगु खः । छगू इलय् फिलिपिन्सं सिंहानुकयात थःपिनि सदनय् सम्बोधन यायेत सःतल । गथे नेपालय् मोदीयात सदनय् न्ववाकेत सःतूगु खः । तर अमेरिका वा ह्वाइट हाउसं वःम्ह मनुखं तयार याःगु भाषणयात हुबहु जक ब्वनेगु खँ पिहां वयेवं सिंहानुकं थःगु भाषणय् कम्बोडिया स्वतन्त्र देश जूगु, सुयागुं हे अधिनय् मच्वनेगु खँ न्ववानाबिल । वयां लिपा अन मर्यादा पालंक सिंहानुकं भाषण यानाः कुहां वयेकथं हे छिगु भाषणं सभामुख लय मताल धकाः जनाउ बिया वन । लिपा तुरुन्त जुजु सिंहानुकयात चीनय् ब्वनाः उकिया स्पष्टिकरण काल । थुकथं अमेरिकां थीथी देसय् जालझेल यानाच्वंगु दु ।"
https://nepalbhasatimes.com/16985,बिचाः,  ,चकंगु थाय् मदयाः आक्रान्त स्वनिगः,"छिं दिं न्ह्यः ब्वःगु लिभुखाय् व स्वनिगलय् आः ततःजायेक दयेकाच्वंगु भवन, मल व अपार्टमेन्टं सन् २०१५ या तःभुखाय्या ग्यानापुगु छाप सकसिगुं नुगलं हुया वनेधुंकूगु अनुभव जुयाच्वंगु दु । सन् २०१५ या विनाशकारी भुखाचं गुद्वलं मयाक मनू सीगु खःसा खुगू लाखं मयाक छेँ, देगः, सम्पदा स्यंका बिउगु खः ।                                                         उगु इलय् भुखाचं स्यंकूगु छेँ, देगः, सतः, सम्पदा अझं पुनर्निर्माण यायेगु ज्या क्वचायेके फुगु मदुनि । हाकनं अज्याःगु हे मेकथंया प्राकृतिक प्रकोप जुल धाःसा उगु इलय् मनूत मेता कारणं मखु, थःपिनिगु हे गैरजिम्मेवार ज्याया कारणं सी मालीगु सम्भावना अप्वः दु । सन् २०१५ साल भुखाय् लिपा सरकारी व निजीस्तरं भुखाचं लाकीगु लिच्वःपाखें गुलि सचेत जुइगु कुतः याःगु खः, आः उकियात पूर्णकथं ल्वःमंका छ्वयेगु ज्या जुयाच्वंगु दु । आःतक विज्ञानं तकं भविष्यवाणी याये मफुगु, भुखाय् गन, गबले, गुलि मापदण्डय् ब्वइगु खँ सकल मानवजातिया निंतिं हाथ्या हे जुयाच्वंगु दु । उकिं जिम्मेवार व विज्ञतय्सं धयाच्वंगु दु, भुखाय्या भविष्यवाणी याये फइमखु, बरु थुकिं जुइगु हानी नोक्सानीयात म्हो यायेगु निंतिं नीति आवश्यक जुइ । भुखाय् ब्वयेधुंकाः जुइगु धन जन क्षतियात न्यून यायेत व्यवस्थापनया तयारी आवश्यक जुइ । भुखाय्या हानी नोक्सानीपाखें बचे जुइगु निंतिं भुखाय् ब्वइगु इलय् वा भुखाय् ब्वयेधुंकाः सुरक्षित स्थानय् वनेगु हे भुखाचं बचे जुइगु बांलाःगु उपाय खः । भुखाय् ब्वयेधुंकाः हाकनं हाकनं लिभुखाय्या संभावना दयाच्वनीगु व थुज्वःगु लिभुखाय्या अवधि गुलि तक खः धयागु खँया नं यकिन याये फुगु मदुनि । सर्वसाधारण जनतां ततःजाःगु छेँ दयेकी धकाः हे त्वाःत्वालय् दइगु देगः स्वयां तजाः जुइक छेँ दने मजिउ धयागु धार्मिक विश्वास न्यंकातःगु खः । तर हिलावंगु परिवेश दुने शासकतय्गु अदुर्दशिता व अज्ञानताया कारणं ततःजाःगु छेँ दनेगु यानाहःगु समस्त जनताया निंतिं दुर्भाग्यया खँ खः । भुखाय् ब्वयेसातं सुरक्षित स्थानय् वनेगु, अथे धयागु चकंगु थासय्, ख्यलय् वनेगु सुरक्षित तरिका खः धयागु अनुभव सन् २०१५ या भुखाचं बीधुंकूगु दु । उकिं आःया इलय् ततःजाःगु भवन संरचना निर्माण स्वयां नं सुरक्षित निर्माण व खुल्ला थाय्या ब्यवस्थापन दकलय् आवश्यक जुइ । भुखाचं लिच्वः लाकूपिंत व उमिगु सुरक्षित जीवनया जिम्मेवारी सरकारया दायित्व खः । थ्व हे खँ वाःचायेकाः सन् २०१५ या भुखाय् लिपा खुल्ला व सुरक्षित ख्यःया आवश्यकता वाःचायेकाः काठमाडौं उपत्यका विकास प्राधिकरणं स्वनिगः दुने ८८७ गु चकंथाय्या निक्र्यौल यानाः उकिया प्रचार प्रसार याःगु खः । छुं नं कथंया प्राकृतिक प्रकोपया इलय् थुज्वःगु थाय् सर्वसाधरण जनतां छ्यले फइगु घोषणा सार्वजनिक याःगु खः । उकी मध्ये ४८८ गू थाय् येँय्, ३४६ गु यलय् व ५३ गू ख्वपय् घोषणा जूगु खः । सार्वजनिक जग्गा, पार्क, तिंख्यः, स्कुल, कलेज व अस्पतालया खुल्ला थाय्या धलः सार्वजनिककथं घोषणा जूगु खः । स्वनिगः जक मखु नेपाः देय् हे भुखाय्पाखें खतरायुक्त थाय् खः । नेपालय् ततःधंगु भुखाय् ब्वःगु व उकिं आपालं जनधनया नाश जूगु इतिहास दु । वि.सं. ११९० सालया भुखाचं स्वनिगः व २०४५ सालया भुखाचं ख्वपयात अतिकं क्षति याना बिउगु खः । उकथं हे देय्या मेमेगु शहर नं बरोबर भुखाचं प्रभाव याना हे च्वंगु दु । स्वनिगः छगू इलय् तःधंगु पुखू जुयाच्वंगु व लिपा जक थन मानववस्ती दुगु कारणं थनया जमीन अतिकं क्यातु धयागु भूगर्भविद्तय्गु धापू दु । उकिं थन ततःधंगु संरचना न्ह्यावलें हे खतरापूर्ण धयागु इमिगु दावी खः । स्वनिगःया भूस्थितियात वाःचायेकाः मल्ल जुजुपिंसं न्ह्याथेंजाःगु भौतिक संरचना, देगः दरवार निर्माण याःसां निश्चित जाः जक दनेगु याना वयाच्वंगु खः । सर्वसाधारण जनतां ततःजाःगु छेँ दयेकी धकाः हे त्वाःत्वालय् दइगु देगः स्वयां तजाः जुइक छेँ दने मजिउ धयागु धार्मिक विश्वास न्यंकातःगु खः । तर हिलावंगु परिवेश दुने शासकतय्गु अदुर्दशिता व अज्ञानताया कारणं ततःजाःगु छेँ दनेगु यानाहःगु समस्त जनताया निंतिं दुर्भाग्यया खँ खः । चकंगु थाय्या आवश्यकता सन् २०१५या भुखाय् लिपा गुलि वाःचाल उकियात अःपुक ल्वःमंके फइगु स्थिति मदु । मदिक्क वयाच्वंगु लिभुखाचं सुरक्षित जुइत व भुखाचं छेँ दुपिं मनूत थुज्वःगु हे खुल्ला थासय् लांलां मयाक च्वनेमाःगु, सरकारपाखें हे खुल्ला क्याम्प दयेकाः अन च्वनेगु वन्दोवस्त सहित लांलां बासया व्यवस्था जूगु खँ ल्वःमंके फइ मखु । न्ह्याक्व हे विद्वान, दां दुम्ह धनीम्ह मनू धाःसां छगू हे सरहलय् जीवन हनेत बाध्य जूगु उगु इलय् घनावस्ती दुगु असं, वंघःया वासिन्दा फुक्क धइथें चुक, ननि, बहाः व तिंख्यलय् न्हि छ्यायेत बाध्य जूगु खः । थुज्वःगु फुक्क खँयात ल्वःमंकाः आः हाकनं ततःजाःगु छेँ, मल, होटल निर्माणया निरन्तरता शुरु जूगु दु । सरकारी निकाय व स्वयं सम्बन्धित नगरपालिका वा महानगरपालिकां नं अज्याःगु निर्माणया स्वीकृति बीगु यानाहःगु दु । उकिसनं सरकारया स्वामित्वय् दुगु थीथी निकायतय्सं विशाल भवनया निर्माण जक मखु, आःया इलय् अण्डरग्राउण्ड व नं नितँजालं मयाक वीर हस्पिटल निर्माण जुयाच्वंगु दु । छुं नं विज्ञ समूह वा महानगरपालिकाया स्वीकृति वेगर हे निर्माण जुयाच्वंगु थुज्वःगु हस्पिटल विरामीतय्गु निंतिं खः वा मनूतय्त दुर्घटनाय् लाकाः विरामी यायेत खः धयागु न्ह्यसः नं ब्वलनेगु याइ । कर्मचारी संचय कोषं विशाल मल निर्माण याःगु कारणं स्वनिगःया सम्पदा लुँहितिं लः महाल । थुकिया चिउताः सरकारयात मदु । उकथं हे आः निर्माण जुयाच्वंगु वीर हस्पिटलया विशाल अण्डरग्राउण्ड निर्माणं स्वनिगःया सम्पदा जुयाच्वंगु लानिपुखूयात गुकथं लिच्वः लाकी धयागु सुयां ध्यान हे वनाच्वंगु मदु । खुल्ला थाय्या आवश्यकतायात स्वयं येँ मनपां नं वास्ता यानाच्वंगु मदु । सन् २०१५ या भुखाचं प्रभावित सलंसः मनूतय्गु निंतिं शरणस्थल जुयाच्वंगु तिंख्यः व पुलांगु बस पार्कय् महानगरपालिकाया हे लगानीइ विशाल भवन निर्माण जुयाच्वंगु दु । थ्व भवन निर्माण नं स्वनिगःया खुल्ला व चक्कं थाय्यात धमाधम अस्तित्वविहिन यानाच्वंगु दु । थ्व आम जनताया निंतिं मेगु कष्टकर निर्माण खः । चकंगु थाय्या विनाश खः ।  "
https://nepalbhasatimes.com/17049,बिचाः,  ,भ्रष्टाचारया सिक्वेल,"संकिपा ख्यलय् थौंकन्हय् सिक्वेल दयकेगु चलन अप्वयाच्वंगु दु । संकिपाया सिक्वेल दयेकू थें झीथाय् देशय् भ्रष्टाचारया नं सिक्वेल बने जुयाच्वन धाःसां जिउ । देय्या राष्ट्रिय ध्वजावाहक नेपाल वायुसेवा निगमया श्रृंखलावद्ध भ्रष्टाचारया बाखं प्रचार जुयाच्वंगु दु । टेलिभिजनय् टेलि प्याखंया सिरियल प्रशारण जुयाच्वं थें नेवानिया नं श्रृंखला कथं भ्रष्टाचारया समाचारत पिहां वयाच्वंगु दु ।                                                         नेवानिया लाउडा काण्ड, धमिजा काण्ड, चेज एअर काण्ड, साउथ चाइना काण्ड एअरबस काण्ड लिपा आः वाइडबडी काण्डया श्रृंखला शुरु जुयाच्वंगु दु । लिपांगु इलय् पिदंगु श्रृंखलाय् निगः वाइडबडी जहाज न्याना काःगुली ४ अर्ब ३५ करोड दांया भ्रष्टाचार जुल धइगु खँ पिहां वयाच्वन । संसदया सार्वजनिक लेखा समितिं थ्व छगू तःधंगु हे भ्रष्टाचार खः अले थुकिया योजनाकार नेवानिया महाप्रबन्धक सुगतरत्न कंसाकार खः धकाः प्रचार यानाच्वंगु दु ।न्ह्यसः लेखाया थ्वहे प्रचारय् दु । धाथें महाप्रबन्धक कंसाकार जक थ्वया योजनाकार खः ला ः छम्ह कर्मचारी महाप्रबन्धकं जक थपाय्धंगु भ्रष्टाचार यायेगु आँट याइला ? गनं महाप्रबन्धक कसाकारयात मूहाःम्ह दुगुचा जकं दयेकेत्यंगु मखुला ? थ्वया मुख्यपिं योजनाकारत खिउँगु क्वथाय् जकं सुलाच्वंगु मदुला ? राजनैतिक नेतृत्वया ग्वाहालि मदयेक थपामछिधंगु भ्रष्टाचार छम्ह महाप्रबन्धकं जक याइ ला ? पत्याः याये थाकु । अथेला अख्तियार दुरुपयोग निवारण आयोगं छानबिन यानाः सत्य तथ्य ला न्ह्यःने हइ हे तिनि जुइ । छाय्धाःसां थज्याःगु अर्बौं अर्ब तकाया भ्रष्टाचारय् ह्वेल माछा नं अवश्य हे दइ । तर लाइबलय् धाःसा घौन्या व भुन्या जक लानाच्वंगु खनेदु । मालावं वन धाःसा थज्याःगु दसु यक्व हे खने दइ । ३३ किलो लँुया इलय् नं थथे हे जूगु खः । उकिं नेवानिया वाइडबडी भ्रष्टाचार बारे नं सत्य तथ्य खँ नेवानिया महाप्रबन्धक कंसाकारं न्ह्यःने हयाः थुकी संलग्न फुकसित आम नागरिकया न्ह्यने क्यनेमाः । कसाकारं थ्व आँट याइ ला ? देशय् २०४६ सालया जनआन्दोलन लिपा बहदलीय प्रजातन्त्र पलिस्था जुइवं सरकारी स्वमित्वया सार्वजनिक संस्थानया दुर्गति शुरु जूगु खः धाःसां जिउ । २०४६ साल न्ह्यः फाइदाय् वनाच्वंगु अप्वः धइथें सार्वजनिक संस्थानत २०४६ सालया परिवर्तन लिपा दुर्गतिइ वनेगु शुरु जुल । बिगतय् लाउडा काण्ड, धमिजा काण्ड, एअरबस काण्ड, चेज एअर काण्ड, साउथ चाइना काण्ड, व आःया वाइड बडी भ्रष्टाचार काण्डय् नेवानिइ राजनीतिक नियुक्ति यानाः नेवानिया दुर्गति जुयाच्वंगु खः । निजी ख्यःया एअर लाइन्सतय्सं झन्झन् प्रगति यानाच्वनसा नेवानि जक गय दुर्गति जुयाच्वन ले ? सार्वजनिक संस्थानय् राजनीति दुहां वनाः हस्तक्षेप यायेवं फुक्क हे संस्थानत धमाधम घाटाय् वनेगु शुरु जुल । सार्वजनिक संस्थानय् योग्यता व स्वस्थ प्रतिस्पर्धाया आधारय् पदाधिकारीत ल्ययेगु ज्या मयासे राजनीतिक आस्थाया आधारय् पार्टीया आसेपासेयात नियुक्ति यायेगु प्रचलन विकास यायेवं फाइदाय् वनाच्वंगु सार्वजनिक संस्थानत नं धमाधम स्यना वंगु खः । अझ गुलिखे संस्थानय् ला आर्थिक काल–बिलया आधारय् तकं प्रमुख नियुक्त यात धइगु खँ नं पिहां वःगु दु । गथे कि अष्ट्रेलियाया लागिं राजदूत जुयादीम्ह लक्की शेर्पां थःत राजदूत याकेगु लागिं केपी ओलीयात ३ करोड दां बिल धइगु नं चर्चा पिहां वल । छुं ई न्ह्यः तक देशय् गुला गुलाय् हे सरकार हिलीग प्रवृत्तिया कारणं नं सार्वजनिक संस्थानय् भ्रष्टाचार अप्वया वंगु खँ धायेगु याः । सरकार हिलेवं उकिया नापनापं संस्थानया जीएमत नं हिलेगु प्रचलनं यानाः नं संस्थानय् भ्रष्टाचार अप्वयाः सस्थानतय्सं प्रगति याये मफयावंगु खः । थुकथं संस्थानत घाटाय् वन धकाः संस्थानतय्त निजीकरण यायेगु नामय सिन्केया भावं मीगु ज्या याना बिल । अथे हे गुलिखे संस्थानत ला राजनीतिक खिंचातानीया कारणं बन्द हे यायेमाःगु तकं अवस्था पिहां वल । अथे खःसां आः देशय् दुई तिहाइया शक्तिशाली सरकार दुगुलिं सार्व जनिक संस्थानत चायेकाः नागरिकतय्त लजगाः चूलाके बीगु बारे बिचाः यायेमाःगु खः । तर मयासे सरकारं ४ अर्ब तका खर्च यानाः धरहरा दयेकेगु, डेढ अर्ब खर्च यानाः मोनोरेल चले यायेगु, प्रधानमन्त्रीया गृह जिल्लाय् अर्बौं खर्च यानाः भ्यु टावर दयेकेगुली लगे जुयाच्वन । बिकट जिल्लाय् विद्यार्थीत तुइनं यात्रा याये मालाच्वंगु दु तर सरकारया धाःसा ४ अर्ब खर्च यानाः धरहरा दयेकेगुली तक्यनाच्वन तर यँया नागरिकतय् लः त्वने मखं । मेलम्ची याकनं हयेगु ला गन गन सरकार धाःसा खर्बौं खर्च यानाः पानीचहाज चले यायेगुली व्यस्त जुयाच्वन । तुइन बिस्थापित यायेगु व मेलम्चीया लः याकनं हयेगु तःधं कि धरहरा व पानीजहाज चले यायेगु तःधं ? प्रधानमन्त्रीया प्राथमिकता गन ? सार्वजनिक संस्थान डुबे जूगु सार्वजनिक संस्थानय् भ्रष्टाचार अप्वःगु कारण धइगु अन जुइगु राजनीतिक हस्तक्षेप खः । संस्थानय् राजनीतिक नियुक्ति यानाः संस्थानय् भ्रष्टाचार अप्वया वःगु आम नागरिकतय् धापू खः । राजनीतिक नियुक्तिया आडय् अन ततःधंगु भ्रष्टाचार जुइगु याः । नेवानिया वाइड बडीया भ्रष्टाचार अनया न्हापांगु भ्रष्टाचार धाःसा मखु । थ्व स्वयां न्ह्यः नं नेवानि श्रृंखलाबद्ध कथं भ्रष्टाचार जुया वयाच्वंगु खनेदु । बिगतय् लाउडा काण्ड, धमिजा काण्ड, एअरबस काण्ड, चेज एअर काण्ड, साउथ चाइना काण्ड, व आःया वाइड बडी भ्रष्टाचार काण्डय् नेवानिइ राजनीतिक नियुक्ति यानाः नेवानिया दुर्गति जुयाच्वंगु खः । निजी ख्यःया एअर लाइन्सतय्सं झन्झन् प्रगति यानाच्वनसा नेवानि जक गय दुर्गति जुयाच्वन ले ? दुई तिहाइया शक्तिशाली स्थायी सरकारया प्रधानमन्त्री केपी ओली थम्हं न भ्रष्टाचार याये मखु, मेपिंत नं याके बी मखु धकाः भाषण यानाच्वंसा व खँ भाषणय् जक सीमित जुयाच्वन । भाषणं पिहां वयाः कार्यान्वयनय् वयेफुगु मदुनि ।"
https://nepalbhasatimes.com/16316,बिचाः,  ,जलवायु सम्मेलनं छु आशा याये फइ ?,"मौसम विज्ञानया स्नातक तहय् विद्यार्थीनाप सिन्धुपाल्चोक जिल्लाया थीथी थासय् ‘स्टडी टूर’ यानाः लिहां वयाः छेँय् थ्यंगुया कन्हय्कुन्हु मंगलवाः जनवरी १ या सुथय् ७ ताःइलय् पत्रकार पासा श्रीकृष्ण महर्जनया फोन वल । वय्कलं धयादिल, ‘सिन्धुपाल्चोकय् जलवायु सम्मेलन जुयाच्वंगु दु । जलवायु परिवर्तन सम्बन्धी जानकारीमूलक अन्तर्वार्ता छगू कायेगु विचाः याना ।                                                         ८ बजे फोन याये ।’ जिं नं जिउ धया । ८ बजे फोन वल । वय्कलं न्यनादिल, ‘जलवायु परिवर्तन धयागु छु खः ?’ जिं लिसः बिया, ‘तःदँ लिपा छुं नं थासय् मौसमय् हिउपाः वल धाःसा उकियात जलवायु परिवर्तन धाइ ।’ तःदँ धयागु १०–२० वा व स्वयां नं अप्वः दँया अन्तरालय् छुं नं थासय् मौसमय् खने दइगु हिउपाः हे जलवायु परिवर्तन खः । गथेकि स्वनिगलय् सन् १९७८ जनवरी ११ य् न्यूनतम तापमान माइनस ३.५ डिग्री सेल्सियसतक थ्यंगु खः । तर आः वयाः शून्यया आसपासय् जक थ्यन । थुकिं मौसमय् हिउपाः वःगु संकेत बियाच्वंगु दु । अथे हे चिकुलां वइगु वाया बारे खँ ल्हाये । चिकुलां स्वनिगलय् जक मखु नेपाः देय्न्यंकं हे वा वयेगु म्हो जुइधुंकल । न्हापा न्हापा जूसा मंसिर महिनां न न्यानाः वा वइगु, आः मंसिरं वा वइगु शुन्य जुलसा पुसया नं मध्य मजुइकं वा मवयेधुंकल । थुगुसीया पुसया अन्त्यय् हे थ्यनीन वा वये फयाच्वंगु हे मदु । अथे हे बर्खां मनसुनकालय् असारं वा मवसे साउनं वा वइगु जुल । थ्व फुक्क जलवायु परिवर्तनया संकेत खः । थ्व हे झ्वलय् जिं हाकनं धया । जलवायु परिवर्तन धइगु पृथ्वीइ मदिक्क वयाच्वनीगु मौसमय् हिउपाः खः । गथेकि पृथ्वीया सृष्टिया इलय् थ्व छगू मि ग्वारा खः । करोडौं दँ लिपा पृथ्वी ख्वाउँया वनाः मानव वस्ती च्वने लायक जुल । आः हाकनं पृथ्वी बुलुहुं क्वाना वयाच्वन । पृथ्वी ख्वाउइगु व क्वाइगु प्राकृतिक प्रक्रिया खः । गुकियात ‘ग्लासियल’ व ‘इन्टर ग्लासियल पेरियड’ धकाः धाइ । गुगु छगू धुंकाः मेगु घःचाः तुला वनेथें वयातुं च्वनी । थुकियात सुनानं पनां पने फइमखु । जलवायु परिवर्तनया थ्व छगू कारण खःसा मेगु धयागु मानवीय कारण खः । पृथ्वीइ मानव वस्तीया शुरुवात व मनूतय् थीथी क्रियाकलापं यानाः पृथ्वी बुलुहुं क्वाना वयाच्वंगु दु । थथे पृथ्वी क्वाइगु धइगु संसारया औद्योगिक क्षेत्रया विकासया पूर्वाद्र्धपाखेंनिसें जूगु खनेदु । अथे धइगु १७ औं सदिपाखें निसें खः । औद्योगिक क्षेत्रं पिहां वइगु थीथी कथंया ग्यास व धूया नापनापं मनूतय् थीथी क्रियाकलापं हरितगृह ग्यासया उत्सर्जनं पृथ्वीया सतहया वायुमण्डल क्वाइगु जुयाच्वंगु दु । गुकिं जलवायु परिवर्तनया संकेत बियाच्वंगु दु । श्रीकृष्णजुं हाकनं न्यनादिल कि ‘स्वनिगःया थाय्थासय् लँ स्यनाः पिहां वयाच्वंगु धुलं नं जलवायु परिवर्तनय् लिच्वः लाइ ला ?’ जिं वय्कःया खँयात समर्थन यासे धयागु खः कि ‘स्वनिगःया लँ स्यनाः वयाच्वंगु धूनापं भुखाचं छेँ क्वःदयाः ब्वयाच्वंगु धू व थीथी निर्माण कार्यपाखें ब्वयाच्वंगु धुलं वायुमण्डल दूषित यानाबी । थुकिं छखे सुद्र्यःया किरणयात त्वना कयाः वायुमण्डलयात क्वाका बीसा थ्व हे धू सर्गतय् च्वच्वथ्यंक ब्वया वनाः सुपाँय् थें जुया बी । नेपाःया थीथी थासं ब्वया वइगु थज्याःगु धू नापं नेपाः देय् नापनापं लाःगु देय् गथेकि भारत, पाकिस्तान, बंगलादेश, भुटान आदिपाखें ब्वया वइगु धू सर्गतय् थहां वनाः सुपाँय् थें जुयाबी । थज्याःगु धूया सुपाँय् गुगु एशियाय् खने दइगु खः, उकियात ‘एशियन ब्राउन क्लाउड’ धकाः धाइ । थ्व हे वायुमण्डल क्वाइगु कारण जुयाबी । गथेकि सिलः फायेबलय् झीत गुलि लुमुसे च्वनीगु खः, सर्गतय् नं ब्राउन क्यालडं पृथ्वीया सतहय् च्वंगु फय्यात उलि हे क्वाका बी । गुकिं मौसमय् हिउपाः हया बी ।’ पत्रकार भाजुं हाकनं न्यनादिल कि — ‘जलवायु परिवर्तनयात कम याये मफइला ?’ जिं लिसः बिया । ‘प्राकृतिक कारणं जुइगु जलवायु परिवर्तनयात कम याये फइमखु । कम याये फइगु धइगु मानवीय कारणं जुइगु जलवायु परिवर्तन जक खः । थौंकन्हय् वैज्ञानिकत थ्व हे मानवीय कारणं जुइगु जलवायु परिवर्तनयात कम यायेगु कुतः यानाच्वंगु दु । वैज्ञानिकतय् धापू थ्व दु कि ‘संसारय् पृथ्वीया वायुमण्डल क्वानाः औसत ४ डिग्री सेल्सियस स्वयां अप्वः जुल धाःसा थुकिं तःधंगु विनाश हइ । थुकिं पृथ्वीया ५० प्रतिशत जीवजन्तु, वनस्पतिइ ¥हास वइ । अथे हे मानवीय जीवनय् तकं खतरा लाइ ।’ उकिं वैज्ञानिकतय्सं पृथ्वीया वायुमण्डल वायुमण्डलया औसत तापमान २ डिग्री सेल्सियस स्वयां च्वय् थहां मवंकेगु कुतः यानाच्वंगु दु । थ्व कुतः सन् २०५० तकया दुने जुइ । विश्वय् वैज्ञानिकतय्सं थ्व हे कुतःयात सफल यायेत थीथीकथंया कोप सम्मेलन यानाः जानकारीमूलक सुचं बिया वयाच्वंगु दु । थुकिया लिच्वःकथं विश्वय् हरितगृह ग्यास उत्सर्जन याइगु थीथी विकासोन्मुख देय्तय्त अज्याःगु ग्यास उत्सर्जन म्हो यायेगु व उकिया वापत आर्थिक ग्वाहालि नं बिया वयाच्वंगु दु । गुगु नेपालं नं कया वयाच्वंगु दु । थज्याःगु हे कोप २४ या जलवायु सम्मेलन वंगु डिसेम्बर महिनाय् पोल्याण्डय् जूगु लुमंकेबहजू । व सम्मेलनय् नेपाःपाखें राष्ट्रपतिं ब्वति कयादीगु खः ।’थ्व हे झ्वलय् पत्रकार भाजु जितः हाकनं न्ह्यसः तयादीगु खः कि राष्ट्रिय जलवायु सम्मेलन–२०७५ सिन्धुपाल्चोकया गुफाडाँडाय् छाय् यायेमाःगु ? जि थ्व न्ह्यसःया लिसलय् थ्व बारे थः अनभिज्ञ जूगु खँ कँसें धयागु धयागु जुल कि ‘सिन्धुपाल्चोक जिल्ला भुखाचं ग्रसित प्राकृतिक प्रकोपया थाय् जूगु व जलवायु परिवर्तन नं प्रकृतिया हे छगू लिच्वः जूगु जुयाः अन याःगु जुइमाः’ धइगु धारणा न्ह्यब्वयागु खः । वय्कलं हाकनं नं न्ह्यसः तयादिल कि ‘थ्व जलवायु सम्मेलनं छु आशा याये फइ ?’ थुकिं सरकारं छु याये फइ ?’ थुकिया लिसलय् जिं धया, ‘थ्व सम्मेलनं छुं नं आशा याये फइमखु । अले थ्व मामिलाय् सरकारं नं छुं याये फइमखु । छाय्धाःसां जलवायु परिवर्तन धइगु नेपाः देय्या कारणं जक जूगु मखु । थुकी विश्वया हे ल्हाः दयाच्वंगु जुयाः नेपाःया सरकारं जक छुं याये धयां याये फइमखु । तर थ्व सम्मेलनं याये फइगु धइगु छगू हे जक दु व खः जनजागरण । अर्थात् थ्व सम्मेलनं नेपाःमि जनतायात जलवायु परिवर्तन सम्बन्धी जानकारी बी फइ । तर नेपाःया गांगामय् च्वंपिं जनतायात थज्याःगु थिकेगु सम्मेलन यानाः जनचेतना हये फइ धकाः नं धाये फइमखु । छाय्धाःसां थज्याःगु सम्मेलनं दक्व जनता सुसूचित हे जुइ धाये फइमखु । बरु नेपाःया थीथी रेडियो, टेलिभिजनय् कार्यक्रम यानाः गांगामय् च्वंपिं जनताया न्हाय्पनय् थ्यंके फइ ।   उकिं थज्याःगु ज्याझ्वलय् छिकपिं थेंज्याःपिं पत्रकारतय् ल्हाः यक्व दु । अन्तर्वार्ता बियाः जलवायु परिवर्तन बारे छुं खँ छिगु रेडियो कार्यक्रममार्फत न्यंके दयाः जिं छितः सुभाय् बियाच्वना । अन्तर्वार्ता थनंतुं क्वचाःगु जुल । (च्वमि ः काठमाडौं विश्वविद्यालयय् मौसम विज्ञानया अध्यापक खः)  "
https://nepalbhasatimes.com/16776,बिचाः,  ,कथित ‘राष्ट्रिय एकता दिवस’या औचित्य,"नेपाःया इतिहासय् पंचायती शासनकालंनिसें स्तुति यानाच्वंम्ह पृथ्वीनारायण शाहया जन्मन्हियात नेपाःया एकीकरण दिवस धकाः गुकथं सत्ताय् दुपिं मनूतय्सं बय्बय् यानाच्वन थुकिं मुलुक अझ नं यथास्थितिवादीतय्गु ल्हातं हे संचालन जुयाच्वंगु तथ्ययात स्पष्ट याइ । पृथ्वीनारायण शाहयात कयाः गुकथं राष्ट्र प्रमुख व सरकार प्रमुखं अभिव्यक्ति बीगु ज्या यात, थ्व सम्पूर्ण मूलवासी, आदिवासी जनजातितय्गु निंतिं दुःखद् अभिब्यक्ति खः ।                                                         मुलुक संघीयताय् प्रवेश जुइधुंकाः नं अझं छगू जाति व वर्गया मनूतय्सं थःगु जाति व वर्गयात हे सर्वशक्तिमान तायेकाच्वंगुया थ्व अभिब्यक्ति खः धयागु थुइकेत देय्या बहुसंख्यक आदिवासी जनजातित बाध्य जुइमाःगु स्थिति दु । आःतक मुलुकया सत्ताय् थ्यनाच्वंपिंसं याना वयाच्वंगु व्यवहारं थुकियात असत्य धाये नं फयाच्वंगु मदु । नेपाःया इतिहासयात तकं हाथ्या बीकथं पृथ्वी नारायण शाहं नेपाः एकीकरण यानाः नेपाःयात विशाल राष्ट्र दयेकल धायेगु यानाच्वंगु दु । थुमिसं नेपाःगाः त्याकेवं हे नेपाल देय् विशाल यात धकाः नं प्रचार यानाच्वंगु दु । तर वास्तवय् ऐतिहासिक नेपाःया लागा पृथ्वीनारायण शाह स्वयां न्हापांनिसें हे वर्तमान नेपाःया लागा थें दुगु अनेक ऐतिहासिक दस्तावेजं प्रमाणित यानाच्वंगु दु । न्हय्गूगु शताब्दीया चिनियाँ यात्री ह्वने साङ्गं थःगु यात्रा वृतान्तय् नेपाःया लागा ३००० ली धकाः न्ह्यथनातःगु दु, अथे धयागु नेपाःया वर्तमान लागा १४०० माइल हे खः । उकिं पृथ्वीनारायण शाहं नेपाःयात ‘विशाल नेपाल’ यात धकाः सरासर भ्रम ब्वलंकेगु यानाच्वंगु खः । एकिकृत नेपाः धकाः नेपाः दुनेया हे थीथी थासं मनूत स्वनिगलय् दुहां वयाः गुकथंया अव्यवस्थित वस्तीया विकास जूवन, थुकिया मू कारण पृथ्वीनारायण शाहया राज्यारोहण हे खः । पृथ्वी जयन्तीया लसताय् सरकार प्रमुख प्रधानमन्त्री केपी शर्मा ओली व राष्ट्र प्रमुखया अभिव्यक्ति वास्तविकता स्वयां पृथक जुयाच्वंगु दु । अनावश्यक तामझाम जुयाच्वंगु दु । पृथ्वीनारायण शाहं अखण्ड राष्ट्र निर्माण यात धकाः गुगु धयाच्वंगु खः, पृथ्वी नारायण शाह स्वयां न्ह्यः हे थन दयाच्वंगु चिचीधंगु राज्यत नं नेपाः दुनेया हे भूभाग खः । अनया सकल जनता नेपाःमि हे खः । पृथ्वीनारायण शाहं नेपाः निर्माण याःगु कारणं हे विश्वय् ‘नेपाली’ धायेकेगु अवसर चूलाकाः नेपालीतय्गु आत्म गौरव ब्वलंका बिल धकाः गुकथं प्रचार यानाच्वंगु दु, व फजुल खँ खः । नेपाः लागाया दुने दुपिं सकलें नेपाःमि हे खः । गथे अमेरिकाय् ५० गू चिचीधंगु राष्ट्र मुनाः संयुक्त राष्ट्र अमेरिका धायेगु यात, अले थुपिं न्ह्यागु राष्ट्रय् च्वनाच्वंपि जूसां थःपिंत अमेरिकन हे धायेगु यानाच्वंगु दुसा नेपाः दुने नं चिचीधंगु राष्ट्र दुने च्वंपिंसं नं थःपिन्त नेपाःमि हे धाइगु खः । पृथ्वी नारायण शाहं चिचीधंगु राष्ट्रयात एकीकरण मयाःगु खःसा वर्तमान नेपाःया स्वरुप व स्थिति गथे जुइ धकाः धायेगु नं याः । थुकिया तप्यंगु लिसः गथे चिचीधंगु राष्ट्र छथासं च्वनाः संयुक्त राष्ट्र अमेरिका जुयाच्वंगु दु उकथं हे संयुक्त राष्ट्र नेपाल निर्माण जुयाः विश्वया मानचित्रय् ज्वाज्वल्यमान जुयाच्वनीगु खइ । पृथ्वीनारायण शाहं स्वनिगलय् राज मयाःगु खःसा नेपाःगाःया स्थिति आः स्वयां यक्व विकसित जुइधुंकीगु खइ । मल्ल राज्यकालय् हे स्वनिगःया सामाजिक, धार्मिक व आर्थिक स्थिति यक्व हे विकसित जुइधुंकूगु अनेक तथ्य न्ह्यब्वये फइ । कोलम्बसं अमेरिका लुइके न्ह्यः हे नेपाःगाःया नेवाःतय्गु शिल्प थुलि विकसित जुइधुंकूगु खः कि थनया येँ, यल व ख्वप लाय्कुली विशाल दरवार निर्माण जुइधुंकूगु खः । बेलायतय् १९ औं शताब्दी दयेकातःगु तग्वःगु गं आः न्यायेके मजीक स्यने धुंकूगु दु, तर १६ औं शताब्दीइ येँ, यलय् दयेकातःगु गं आः तक नं न्यायेकाच्वंगु दनि । थुकथं विकसित जुइधुंकूगु शिल्प संरक्षण तकं जुइ मफुतसा उगु इलय् तिब्बतया निंतिं नेपालय् सिक्का दयेकेगु गौरव तक नं थुपिं शाह जुजुतय्सं कायम याये मफुगु वास्तविकता खः । पृथ्वीनारायण शाहं गथे नेपाः गालय् राज्य यानाः थनया संस्कृति, सम्पदा, अर्थतन्त्र नष्ट यात थुकिया निरन्तरता थौं तक नं जुयाच्वंगु दनि । उगु इलय् हे समृद्ध व सम्पन्न नेपाःमि व नेपाःगाः नेपाः एकिकृतया नामय् थनया कला, संस्कृति, सम्पदा व अर्थतन्त्रयात दोहन यायेगु ज्या बाहेक मेता मजू । नेपाः गालय् गुलि कला सम्पदा, देगः, मूर्ति, संरचनाया विकास जुल, शाह जुजुत वयेधुंकाः अज्याःगु जनकल्याणकारी निर्माण गनं जूगु खने मदु । विशाल नेपाःया नामय् न्हापा हे समृद्ध व विकास जुयाच्वने धुंकूगु देय्या अर्थतन्त्र व सामाजिक संरचना ध्वस्त यायेगु बाहेक मेता मयाः । पृथ्वी नारायण शाहं नेपाः एकीकरणया नामं स्वनिगः राज्य ल्हातय् मलाकूगु खःसा आःया इलय् नं नेपाःगाः सबल अर्थतन्त्रया लिधंसाय् छगू विकसित राष्ट्रकथं अस्तित्वय् दयाच्वनीगु खइ । युरोपया स्वीट्जरल्यान्ड थें हे मेमेगु ततःधंगु देय्या दथुइ छगू सबल राष्ट्रकथं नेपाःगाःया अस्तित्वय् सकल नेवाःतय्सं गर्व याये फइगु खइ । एकिकृत नेपाः धकाः नेपाः दुनेया हे थीथी थासं मनूत स्वनिगलय् दुहां वयाः गुकथंया अव्यवस्थित वस्तीया विकास जूवन, थुकिया मू कारण पृथ्वीनारायण शाहया राज्यारोहण हे खः । एकीकरण धकाः पृथ्वीनारायण शाहं गुगु विशाल नेपाल निर्माण यात धकाः प्रचार यानाच्वंगु दु, थुकिं अविकसित लागा व गांगामं मनूत वयाः स्वनिगःया सम्पदा दोहन यायेगु व थनया सम्पदा नष्ट यायेगु ज्या बाहेक मेता छुं मजू, अज्याःम्ह मनूया जन्मन्हियात थनया मूलवासीतय्सं ‘महान दिवस’, ‘राष्ट्रिय एकता दिवस’ धकाः हनेगुया छुं आवश्यकता व औचित्य मदु ।"
https://nepalbhasatimes.com/16336,बिचाः,  ,"छखे भाय् मोह, मेखे वितृष्णा","‘झी दुगु इलय् हे न्हूपिंसं स्यनामकाःसा भाय् सिनावनी । भाय् म्वाःसा संस्कृति म्वाइ’ – कमला कुसुन्डा  (कान्तिपुर न्हिपौ, दँ २६ ल्याः ३१४, शुक्रवाः २० पुष २०७५)  ।                                                         कुसुन्डा भाय् ल्हायेसःपिं मुक्कं निम्ह मध्ये कमलां दुःखपूर्वक प्वंकूगु चिउताः खः, थ्व । कुसुन्डा समुदाय दुने ४३ दँया कमला व ८१ दँया ज्ञानीमैया कुसुन्डा निम्ह मिस्तय्सं जक आः थःगु भाय् ल्हाय् सः । उकिं कमलाया चिउताः खः– थ्व भाय् थःपिं दुगु इलय् न्हू पुस्तायात हस्तान्तरण मयायेगु खःसा कन्हय् थ्व भाय् ल्हाइपिं दइमखु । भाय् ल्हाइपिं मदइगु अर्थ केवल कुसुन्डा भाय् न्ववाये सःपिं मदइगु मखुकी कुसुन्डातय् संस्कृति हे तनावनीगु खः । थ्व ल्याखय् नं कमलां थःगु चिउताःयात तसकं गहन रुपं तःगु खः । भाय् व संस्कृति हे मदयेवं कन्हय् वनाः कुसुन्डा जातिया अस्तित्व हे समाप्त जुइगु खः । थःगु भाय्, संस्कृति व समग्र जाति प्रति वःगु हाथ्याया कारणं कुसुन्डा जाति दुने थौं न्हूगु जागरण वःगु दु । मुक्कं संस्कृति व जातियात बचे यायेगु खःसा दकलय् न्हापां भाय्यात ल्यंकेमाः । थ्वहे जागरण कथं कुसुन्डा जाति दुने दकलय् न्हापांखुसी भाय् प्रशिक्षणया औपचारिक कक्षा सुरु जूगु दु । भाषा आयोगया पहलय् दाङया देउपुरय् करिव २०म्ह कुसुन्डातय्त भाय् प्रशिक्षणया कक्षा सुरु याःगु खः । कक्षाय् ब्वति कयाच्वम्ह २६ दँया देवकला कुसुन्डां भाय् बिना संस्कृति बचे यायेत थाकुइगुलिं भाय् स्यनेत वयागु बिचाः तयादी ।  (कान्तिपुर न्हिपौ, दँ २६ ल्याः ३१४, शुक्रवाः २० पुष २०७५)  देय्न्यंक मुक्कं २७३म्ह जक कुसुन्डात दुगु जाति दुने भाय् प्रति वःगु थज्याःगु जागरण तसकं प्रशंसनीय जू । छगू निश्चित लागा दुने मच्वंसें जंगलय् फिरन्ते जीवनयापन याइपिं जूगुलिं थःपिनिगु भाय् संरक्षण यायेत थाकूगु उमिगु बुझाइ दु । लिबाक्क जूसां लोपोन्मुख कुसुन्डा जाति दुने भाय्या महत्व थुइकाः वःगु जागरण तसकं महत्वपूर्ण रुपं कायेमा । थौं कलमा व ज्ञानीमैया निम्ह जक जूसां भाय् ल्हाय् सःपिं दनि । उकीं निम्ह भाय् सःपिंपाखें स्यनाःकयाः थःगु संस्कृति व जातिया अस्तित्व ल्यंकेगु निंतिं महत्वपूर्ण योगदान जुइफु । थौं भाय्या महत्वयात लिबाक्क जक थुइकूगुलिं कुसुन्डा जाति दुने मुक्कं निम्ह जक भाय् ल्हाय् सःपिं ल्यं दनि । छु नेवाःतय्सं नं थःगु भाय्या संरक्षण यायेगु निंतिं नेवाः भाय् ल्हायेसःपिं सीमित मात्राय् जक ल्यं दयेमाःगु खःला ? नेवाः भाय्यात लोपोन्मुख भाय्या धलखय् दुथ्याकेधुंकाः जक भाय् ल्यंकेगु बारे जागरण वइगु खःला ? देय् दुने दुगु आपालं जाति समुदाय मध्ये नं तसकं म्हो जक ल्याखय् दुगु व लोपोन्मुख जातिया धलखय् लाःगु जातिय समुदाय दुने भाय् प्रति थुकथं जागरण वयाच्वंगु जुल । तर देय्या छगू सम्पन्न, अप्व ल्याः दुगु अले तसकं शिक्षित जाति मध्येया छगू नेवाः समुदाय दुने धाःसा भाय् प्रतिया वितृष्णा तसकं दुःखदपूर्ण जू । नेवाःत थःगु संस्कृति ल्यंकेगु धासें संस्कृति प्रति थःगु मोह क्यनेगु याः । तर वहे संस्कृति ल्यंकेगु निंतिं भाय् गुलि आवश्यक जू धयागु धाःसाः ल्वमंकाच्वंगु दु । कुसुन्डातय्सं हे भाय् बिना संस्कृति ल्यनीमखु धकाः वाःचायेधुंकूगु अवस्थाय् नेवाःतय्सं धाःसा भाय्यात बेवास्ता यानाच्वंगु खनेदु । नेवाःतय् न्हूगु पुस्तातय्सं धिमे थाना जूगु, भुस्याःया तालय् प्याखं ल्हुया जूगु, हाकुपटासि व नेवाः वसः फिनाः जात्रा पर्वय् ब्वति कया मजूगु मखु । अथेखःसां भाय्या सवालय् धाःसा तसकं दयनिय अवस्था दु । धिमे थाना जूपिं, हाकुपटासि सिना जूपिं ९० प्रतिशत ल्याय्म्हतय्सं नेवाः भाय् ल्हाना मजू । जात्राया इलय् जक न्हूपुस्ता दुने थज्याःगु ग्यानापुगु अवस्था वःगु धाःसा पक्कां मखु । थौं नेवाः भाय्, संस्कृति व जातिया उत्थान यायेगु धकाः नीस्वनातःगु संघ–संस्थाया मुँज्या तकं खँय् भासं सञ्चालन जुयाच्वंगु दु । अज्याःगु संघ–संस्थाया ब्वना–पौ तकं नेवाः भासं मवयेधुंकल । उलि जक मखु तसकं विडम्बनापूर्ण अवस्था ला नेवाःतय् राष्ट्रिय संगठनया गुलिखे मुँज्या तकं नेवाः भासं संचालन मजूसे खँय् भासं जुइगु यानाच्वंगु दु । नकतिनि जक ज्यापु दिवसया लसताय् बसन्तपुलि जूगु मू ज्याझ्वलय् तकं नेवाः भाय्यात उचित सम्मान यायेगु आवश्यक मतायेकु । जाति व संस्कृतिया उत्थानया निंतिं धकाः संस्था नीस्वनेगु, ज्याझ्वः यायेगु, दिवस हनीगु तर वहे संस्कृति ल्यंकेगु निंतिं माःगु भाय्यात धाःसा ध्याकुने वांछ्वये यंकेगु अवस्था वःगु दु । छगू सीमित ल्याः दुपिं लोपोन्मुख जाति समुदायया मनूतय्सं भाय्या महत्व थुइकाः भाय् प्रतिया जागरण हयेत न्ह्यचिलाच्वंगु अवस्था दु । मेखे छगू उन्नत जाति नेवाः समुदाय दुने धाःसा भाय् प्रतिया चिउताः झन् झन् म्हो जुयावंगु खनेदु । थौं भाय्या महत्वयात लिबाक्क जक थुइकूगुलिं कुसुन्डा जाति दुने मुक्कं निम्ह जक भाय् ल्हाय् सःपिं ल्यं दनि । छु नेवाःतय्सं नं थःगु भाय्या संरक्षण यायेगु निंतिं नेवाः भाय् ल्हायेसःपिं सीमित मात्राय् जक ल्यं दयेमाःगु खःला ? नेवाः भाय्यात लोपोन्मुख भाय्या धलखय् दुथ्याकेधुंकाः जक भाय् ल्यंकेगु बारे जागरण वइगु खःला ? थौं गुलि नं नेवाः भाय्, संस्कृति व जातिय अस्तित्व ल्यंकेगु धकाः नीस्वनातःगु संघ–संस्थातय्सं नेवाः भाय् ल्हायेगु हे त्वःतेगु खःसा अज्याःगु संघ–संस्था नीस्वनातःगु अर्थहीन जुइ । संस्कृति ल्यंकेगु नामय् ज्याझ्वः वा दिवस यायेगु तर भाय्यात महत्व मबीगु खःसा अज्याःगु ज्याझ्वः वा दिवस केवल नांया जक जूवनी, संस्कृति ल्यंकेगु निंतिं ग्वाहालि जुइमखु । थौं झीगु भाय् ल्हाइपिं झन् झन् म्हो जुयावनाच्वंगु दु । थौं झीगु भाय् ल्हायेसःपिं दुगु इलय् न्हूपिंत हस्तान्तरण यानाः भाय्या महत्वयात थुइकाबीगु कुतः जुइमाः । मखुसा कन्हय् भाय् ल्हाय् सःपिं झीसं मालाजुइमाःगु अवस्था वयेफु । कुसुन्डा भाय् तनावनाच्वंगु प्रति ज्ञानीमैया कुसुन्डां क्यनाच्वंगु चिउत झीसं नं मनन यायेफुसा बांलाइ – ‘मनूत ध्यबा खर्च यानाः मेपिनिगु भाय् स्यंवनी तर थःगु हे भाय् तनावंगुलिं सुयातं दुःख मदु ।’  (अन्नपुर्ण पोष्ट, दँ १७ ल्याः १४७ शनिवाः ६ असोज २०७५)"
https://nepalbhasatimes.com/16380,बिचाः,  ,नेवाः मुद्दा व नेवाः एकता दिवस,"स्वनिगःया आदिवासी नेवाःतय्सं नेवाः मुद्दा व नेवाः अधिकारया नितिं ता ई न्ह्यवंनिसें संघर्ष याना वयाच्वंगु दु । थःपिनिगु अधिकारया निंतिं मूल रुपं न्हापां भाषिक अधिकारया सः थ्वयेकाः नेवाःतय्सं आन्दोलन याःगु खःसां लिपांगु इलय् वयाः नेवाःतय्गु समग्र अधिकारयात स्थापित यायेगु नितिं नेवाः पहिचानया नितिं धकाः नेवाः स्वायत्त राज्यया आन्दोलन न्ह्याकूगु खः ।                                                         आन्दोलनया हे दथुइ लखौं नेवाःत मुनाः दशरथ रंगशालाय् नेवाः स्वायत्त राज्य घोषणा यायेगु नापं नेवाः दुने छुं नं कथंया विभेद मदु धकाः घोषणा यायेगु ज्या याःगु खः । जनस्तरं थःपिनिगु स्वायत्त राज्य घोषणा यायेगु अले थःपिनिगु समुदाय दुने छुं नं कथंया विभेद मदु धकाः घोषणा याःगु नेपाःया थीथी जात जाति, आदिवासी जनजाति व थीथी समुदायया दथुइ हे न्हापांखुसी खः । नेवाः स्वायत्त राज्यया नितिं नेवाःतय्सं गुकथं आन्दोलन यात अले नेवाः स्वायत्त राज्य घोषणा यात उकिं यानाः समग्र नेपाःया आदिवासी जनजाति नापं उत्पीडित समुदायया नितिं नं तःधंगु तिबः जूगु खः । नेवाःतय्गु थुगु हे पहलं यानाः नेपाःया आदिवासी जनजाति नापं उत्पीडित समुदायपाखें तकं तःधंगु आन्दोलन यायेगु ज्या जूगु दु । उकिं यानाः नेपाःया समग्र इतिहासय् हे तःधंगु कथंया लिच्वः लात । नेवाःतपाखें अधिकारया नितिं आन्दोलन यायेगु सवालय् यक्व हे आदिवासी जनजाति व उत्पीडित समुदायपाखें सयेकूगु खँय् सुयां निगू मत दइ मखु । मेमेगु आदिवासी जनजाति नापं उत्पीडित समुदायपाखें भाषिक अधिकारया सः थ्वयेके तकं मसःनिगु इलय् नं नेवाःतय्सं पञ्चायतकालय् हे आन्दोलन याःगु खः । अथे हे लिपांगु इलय् मेमेगु आदिवासी जनजाति नापं उत्पीडित समुदायपाखें थःपिनिगु स्वायत्त प्रदेश वा स्वायत्त राज्या बारे खास हे सः तये मसयाच्वंगु इलय् तकं नेवाःतय्सं जनस्तरपाखें नेवाः स्वायत्त राज्य घोषणा यायेगु ज्या याःगु खः । आः हनीगु नेवाः एकता दिवसय् गैर न्यायिक सडक विस्तार, फाष्ट ट्रयाय्क, बाहिरी चक्रपथ, छायाँदेवी कम्प्लेक्स, चाबहीया दिपय् सी उइत संघर्ष यायेमाःगु, नेवाःतय्गु सम्पदा नष्ट याना वयाच्वंगु थेंजाःगु विषययात त्वःताः वन धाःसा नेवाःतय्गु मुद्दायात हे त्वःतूगु महसूस जुइ । नेपाःया राजधानी येँ अले येँनापं स्वनिगः हे नेवाःतय्गु आदिभूमि जूगु, नेवाःत शिक्षित जूगु, राजनीतिक चेतनाया दृष्टिकोणपाखें नं न्ह्यःने लाःगु अथे हे आर्थिक रुपं नं न्ह्यःने लानाच्वंगु समुदाय धकाः सकलसिनं नाला वयाच्वंगु दुसा नेवाःतय्सं हे नेवाः स्वायत्त राज्यया घोषणा यायेगु ज्या याःगुलिं यक्व हे आदिवासी जनजाति नापं उत्पीडित समुदायपाखें सयेकूगु खनेदुसा अधिकारमुखी आन्दोलनया प्रणेताया रुपय् नेवाःतय्त हे नालाकाःगु दु । नेवाःतय्सं गबले नेवाः स्वायत्त राज्य जनस्तरं घोषणायात उगु हे दिंयात नेवाःतय्सं नेवाः एकता दिवस धकाः हनेगु याना वयाच्वंगु दु । नेपाल संवत्या तिथि कथं पोहेलाथ्व नवमिया दिंयात नेवाः एकता दिवस धकाः हना वयाच्वंगु दु । थुगु दिवसं निगू सन्देश बियाच्वंगु दु । न्हापांगु सन्देश धइगु नेवाःतय्सं थःपिनिगु अधिकारया निंतिं जनस्तरं नेवाः स्वायत्त राज्य घोषणा याःगु जुयाः नेवाःत नेवाः स्वायत्त राज्यया पक्षय् दु अले न्ह्याबलें नं दयाच्वनी धकाः सन्देश बियाच्वंगु दु । मेगु धइगु नेवाःतय्त मल्लकालंनिसें हे विभेद यानाः थीत्यः मत्यःया भावना ब्वलंकूगु खः धाइ । अथे नेवाःतय्त विभाजित याना तःगुयात हाथ्या बियाः नेवाः दुने विभेद मदु व सकलें नेवाःत छप्पँ छधी दु धकाः औपचारिक रुपं जनस्तरं घोषणा याःगु दिं खः धकाः सन्देश बियाच्वंगु दु । थुगु ल्याखं स्वत धाःसा नेवाः स्वायत्त राज्य व नेवाः एकताया निंतिं नेवाः एकता दिवसं सन्देश बियाच्वंगु दु । थौं ई हिला वनेधुंकूगु दु । ई नापनापं नेवाःतय्गु बिचार नं हिला वनाच्वंगु दु । नेवाः स्वायत्त राज्यया भावना व माग नापं नेवाः पहिचानया खँ ला नेवाःतय्गु आधारभूत विषय हे जुयाच्वंगु दु । तर लिपांगु इलय् वयाः नेवाःतय्त नेवाः भूमिं विस्थापित यायेगु कथंंया योजना सहित राज्यपक्ष वल धइगु खँ नेवाःतय्सं थुइकाच्वंगु दु । गैर न्यायिक सडक विस्तार, फाष्ट ट्रयाय्क, बाहिरी चक्रपथ, छायाँदेवी कम्प्लेक्स, चाबहीया दिपय् सी उइत संघर्ष यायेमाःगु, नेवाःतय्गु सम्पदा नष्ट याना वयाच्वंगु थेंज्याःगु विषय थौं नेवाःतय्सं तत्कालया मुद्दायात रुपय् थुइकाच्वंगु दु । नेवाःतय्त नेवाः भूमिं हे विस्थापित यायेगु नितिं राज्य पक्षं थुकथं नेवाः विरुद्धया योजना दयेकाः ज्या यानाच्वंगु अले नेवाःत राजनीतिक रुपं विभाजित जुयाच्वन धकाः तकं थुइकेगु यानाच्वंगु दु । थौं गैर न्यायिक सडक विस्तार, फाष्ट ट्रयाय्क, बाहिरी चक्रपथ, छायाँदेवी कम्प्लेक्स, चाबहीया दिपय् सी उइत संघर्ष यायेमाःगु, नेवाःतय्गु सम्पदा नष्ट याना वयाच्वंगु थेंजाःगु विषययात त्वःताः खँ ल्हात धाःसा व नेवाःतय्गु ख्यलं पिनेया खँ थें जुइधुंकूगु दु । नेवाःतय्सं थुगु मुद्दायात कयाः संघर्ष नं यानाच्वंगु दु । संघर्षपाखें हे अधिकार वइ धकाः तायेका जनस्तरपाखें संघर्ष यानाच्वंगु दु । आः जुयाच्वंगु थुगु कथंया आन्दोलनया नेतृत्व न्हापांनिसें स्थापित जुयाच्वंपिं नेवाः न्ह्यलुवात सिबें नं न्हूगु पुस्ताया ल्याय्म्हतय्सं नेतृत्व यानाच्वंगु दु ।अले थुगु मुद्दायात कयाः नेवाःत लगातार रुपं सतकय् कुहां वयाच्वंगु नं दु । थुगुुसी च्याक्वःगु नेवाः एकता दिवस थ्वहे वइगु घ्यःचाकु संल्हू माघ १ गते लाःगु दु । पोहेलाथ्व नवमिया दिनय् नेवाः एकता दिवस हनेगु ब्यापक तयारी यानाच्वंगु दु । आः हनीगु नेवाः एकता दिवसय् गैर न्यायिक सडक विस्तार, फाष्ट ट्रयाय्क, बाहिरी चक्रपथ, छायाँदेवी कम्प्लेक्स, चाबहीया दिपय् सी उइत संघर्ष यायेमाःगु, नेवाःतय्गु सम्पदा नष्ट याना वयाच्वंगु थेंजाःगु विषययात त्वःताः वन धाःसा नेवाःतय्गु मुद्दायात हे त्वःतूगु महसूस जुइ । उकिं थौं नेवाः एकता दिवसय् थ्व हे मुद्दायात ज्वनाः नेवाः भूमिइ नेवाःतय्त विस्थापित याये दइमखु धइगु सः थ्वयेकेगु कथं हनेमाः । उकिया नितिं नेवाः एकता दिवस हनेगु नितिं तयारी यानाच्वंपिं नापं उकिया संयोजन यानाच्वंगु नेवाः देय् दबूया नेतृत्वं गम्भीर जुयाः कायेमाःगु आवश्यकता दु ।"
https://nepalbhasatimes.com/16150,बिचाः,  ,संस्कृतिया नामं पीडितपिं,"ख्वप इनाच्वया झिंछदँ दुम्ह सुसान वनमाला न्यागू तगिमय् ब्वनाच्वंगु दु, ख्वपया हे क्वाथन्दोया गुदँ दुम्ह श्रीजन बनमाल प्यंगू तगिमय् व झिदँ दुम्ह दिनेश बनमाला स्वंगू तगिमय् ब्वनाच्वंगु दु । उपिं वंगु कार्तिक महिना लच्छि स्कूलय् वने मखन । मोहनिया इलय् नं लछि तक सफू तकं पुइकाः स्वये मखन, अथे हे योमरि पुन्हिया इलय् छवाः स्कूलय् वने मखन अथे हे पशुपतिइ प्याखं क्यनेत वनेमाःगु इलय् स्वन्हु तक स्कूलय् वने मखन । आः हाकनं उपिं पौष २९ गतेनिसें चैत्र २० गते तक अथे धइगु स्वला तक स्कूलय् हे वने खनी मखु । दच्छिया थ्यंमथ्यं प्यला तक स्कूलय् हे वने खनी मखु । उपिं व इलय् द्यः जुयाः प्याखं ल्हुइगु नापनापं सुथंनिसें जा मनसे समय्बजि नयेगु नापं थ्वँ अय्लाः त्वनेगु ज्या जक याये माली ।                                                         सुसान वनमाल, श्रीजन बनमाला व दिनेश बनमाला अथे दछिया प्यला तक स्कूलय् वने मखनीगु कारण धइगु ख्वपया तसकं पुलांगु लिच्छिवीकालीन प्याखं कथं नालातःगु नवदुर्गा प्याखं न्याँ लाकेगु जात्रा क्यनेगु नितिं खः । थुगुसी उगु प्याखनय् सुसान वनमाल बालकुमारी जुयाः प्याखं ल्हुयादीगु दुसा श्रीजन बनमाल धुम्बा अले दिनेश बनमला सिम्बा जुयाः प्याखं ल्हुयाच्वंगु दु । सुसान, श्रीजन व दिनेश जक मखु नेवाः दुनेया बनमाला समुदायया यक्व हे मनूत द्यः जुयाः प्याखं ल्हुया जूगुलिं हे स्कूल त्वःतेमाःगु अवस्था वःगु दु । द्यः जुयाः प्याखं ल्हुयाः आखः ब्वनेगु त्वःफिउपिं आः तकया दुने बनमाला समुदाय दुने सलंसः थ्यन जुइ । उकिं थौं तक नं बनमाला समुदाययापिं मनूत आखः सःपिं म्हो जक दु धाइ । बनमाला समुदाय दुने नं द्यः जुइगु त्वःतूपिं अर्थात पाः मकाइपिनि मस्त जक आखः ब्वने खन अले मेपिंसं आखः ब्वने तकं मखन धायेगु याना वयाच्वंगु दु । आः वहे ससान, श्रीजन व दिनेशया अवस्था छु जुइगु खः ? उमिसं आखः त्वःतेमाली खः ला कि मखु धकाः न्ह्यसः तल धाःसा न्हापा न्हापाया घटनायात कयाः विश्लेषण यात धाःसा अवश्य नं उमिगु नं शिक्षा अन्यौलय् लाःगु दु । ख्वपया नवदुर्गा प्याखं न्याँ लाकेगु जात्राय् कलाकार जूगु कारणं शिक्षा ख्यलय् जक मखु आर्थिक ख्यलय् नं बनमालातय्त तःधंगु लिच्वः लानाच्वंगु दु । २०४१ सालपाखे सक्वया छम्ह बनमाला उगु प्याखंया बाराही जुयादीगु खः । अबले वय्कः प्याखंज्वःछि ख्वपय् बालं च्वनेमाल, थाय्थासय् वनाः नयेमाःगु व ध्यबा खर्च यायेमाःगु अवस्था वःगुलिं दच्छिया दुने नीन्याद्वः तका त्यासा तकं कायेमाःगु जुल अले वय्कलं आवंलि गबलें द्यः जुयाः प्याखं ल्हुइ मखुत धकाः बाचा तकं यानादिल । थुकथं प्याखंया कलाकार अर्थात द्यः जुइगु इलय् ध्यबा कमे याये मफइगु ला छखे हे ति थःपिं ऋणय् तकं लाइगु जुयाच्वन । जात्राया झ्वलय् दछिया दुने ग्वंगः जक हे सछि व नीम्ह धइथें माः, फैचा न्हय्म्ह माः, म्येय् प्यम्ह माः । थ्व फुक्क कथंया ब्यवस्था प्याखंया कलाकार अर्थात द्यःपिंसं यायेमाः । सुं नं भक्तजनपाखें मबिल धाःसा थःपिंसं हे व्यवस्था यायेमाःगु बाध्यता दु । उकिं द्यःपिं गन गन प्याखं क्यनेत वन अन अन प्वःसः बीत अथे धइगु म्येय्, फै, ग्वंगः माल धकाः फ्वना जुइमाःगु अवस्था दु । यदि अन च्वंपिं भक्तजनपिंसं मबिल धाःसा थःपिंसं हे ब्यवस्था यायेमाःगु बाध्यकारी अवस्था खः । अले दछिया दुने पशुपति, चपली गां, गोकर्ण, थिमि, सक्व, सांगा, नाला, धौख्यः, खम्पु, बनेपा, पन्तिइ वनाः प्याखं क्यनेमाःसा ख्वपय् जक हे नीछथाय् प्याखं क्यनेमाः । अथे प्याखं क्यनेत वनीगु इलय् न्यासि वनेमाःगु अले सामान फुक्कं खःमुलिइ तयाः कुबिया वनेमाः । अन वनाः च्वनेगु ब्यवस्था मजुल धाःसा बाय् लासा फांगा मन्त धाःसां थःपिंसं हे ब्यवस्था यायेमाःगु बाध्यता दु । थुगु ल्याखं प्याखं क्यंवनीगु अवस्थाय् थःपिनिगु हे ध्यबा तकं खर्च यायेमाःगु जुयाः आर्थिक रुपं ला तसकं हे समस्या वइगु । उकिं बनमाला समुदाययापिं मनूत मध्ये सु सु द्यःखलः जुयाच्वंगु दु उपिं आर्थिक रुपं नं तसकं लिउने लानाच्वंगु स्पष्ट जू । थ्व स्वंगू हे ख्यलय् तःधंगु लिच्वः लाइगु जुयाः बनमालातय्गु ९० परिवार दुसां नं थौं थ्यंमथ्यं २२ परिवार जक संलग्न जुयाच्वंगु दु । अप्वःसिनं त्वःता वनाच्वंगु दु । थुगु हे तालं वन धाःसा राष्ट्रपतिं तकं स्वनीगु राष्ट्रिय स्तरया संस्कृतिया रुपय् नालातःगु नवदुर्गा न्याँ लाकेगु प्याखं कन्हय् लोप जुइगु अवस्थाय् वइ । नवदुर्गा प्याखं न्याँ लाकेगु जात्राया हे झ्वलय् सुथंनिसें हे द्यःयात प्रसाद नकेगु धकाः थ्वँ अय्लाः त्वंकाः समय्बजि नकीगु । भक्तजनपिंसं हइगु प्रसादयात मनये नं मजिउगु अवस्था जुइगु जुयाः उमिगु स्वास्थ्यय् नं तःधंगु हे समस्या वयाच्वंगु दु । दछिया प्यला धइथें सुथंनिसें समय्बजि नयेमाःगु अले थ्वँ अय्लाः त्वनेमाःगु अवस्थां यानाः थःपिनिगु स्वास्थ्यय् तःधंगु समस्या वल धकाः उमिसं स्वयं धयाच्वंगु अवस्था दु । २००६ सालंनिसें बुद्धिबहादुर बनमाला द्यः जुयाः प्याखं ल्हुयादीगु खः । अबले वय्कः खुदँ न्हय्दँ जक दुगु खः । अबले २ कक्षा तक जक आखः ब्वने खन । अन्ततः वय्कः २०४८ सालय् जण्डिस जुयाः मंत । वय्कः वहे द्यः जुजुं सुथंनिसें समय्बजि लगातार नयेमाःगुलिं स्वास्थ्य स्यनाः जण्डिस जुयाः मदुगु बनमालातय्गु धापू दु । वय्कः छम्ह जक मखु यक्व हे बनमाला समुदायया मनूत द्यः जुयाः थःगु स्वास्थ्य स्यंकाः मदयावंगु खँ तकं बनमालातय्सं धायेगु याना वयाच्वंगु दु । थुकथं स्वल धाःसा नवदुर्गा प्याखंया द्यः जुयाच्वंगु हे कारणं ख्वपया बनमालात आर्थिक रुपं जक मखु शिक्षाया ल्याखं नं लिउने लाःगु अले स्वास्थ्यय् नं तःधंगु समस्या जुयाच्वंगु दु । उमिसं थौंया इलय् नेवाःतय्गु संस्कृति, ज्वःमदुगु संस्कृति धकाः थाकुसां निरन्तरता बियाच्वगु दु । संस्कृति बचे यायेगु नामय् बनमालात पीडित जुयाच्वंगु दु । उकिं थौं न्हून्हूपिं मस्त छ्वया महयेधुंकल । उकिया मूल कारण धइगु शिक्षा, स्वास्थ्य व आर्थिक हे खः । थ्व स्वंगू हे ख्यलय् तःधंगु लिच्वः लाइगु जुयाः बनमालातय्गु ९० परिवार दुसां नं थौं थ्यंमथ्यं २२ परिवार जक संलग्न जुयाच्वंगु दु । अप्वःसिनं त्वःता वनाच्वंगु दु । थुगु हे तालं वन धाःसा राष्ट्रपतिं तकं स्वनीगु राष्ट्रिय स्तरया संस्कृतिया रुपय् नालातःगु नवदुर्गा न्याँ लाकेगु प्याखं कन्हय् लोप जुइगु अवस्थाय् वइ । उकिं थुगु प्याखं व प्याखंया द्यःपिन्त गुकथं स्थानीय सरकार, प्रदेश सरकार व केन्द्रीय सरकारं ब्यवस्था याये फइगु खः उकिया नितिं गम्भीर जुया न्ह्याः वनेमाःगु आवश्यकता दु ।"
https://nepalbhasatimes.com/16791,बिचाः,  ,डा. कमलप्रकाश मल्ल लुमंकाः,"लोकंह्वाःम्ह विद्रोही नेवाः न्ह्यलुवाः भाजु पद्मरत्न तुलाधर मदुगु झिंस्वन्हु लिपा अर्थात थ्व हे ने.सं. ११३९ कछलाथ्व ९ (२०७५ मंसिर १ गते) कुन्हु झीगु भाषिक ख्यःयाम्ह जक मखु, नेपालयाम्ह हे छम्ह तसकं हनेबहम्ह विद्वान प्रा. डा. कमलप्रकाश मल्ल मदुगु बुखँ ब्वनेमाल । नेपालभाषाया ख्यलय् छम्ह वरिष्ठ समालोचक व छम्ह ज्वःमदुम्ह अन्वेषक कथं नांजाःम्ह खः वय्कः ।                                                         थुगु ख्यःया छगः स्येल्लाःगु थां खः, गुगु आकाझाकां क्वःदलाः झी सकसितं स्तम्भित यानाबिल । थ्व शोकयात शक्तिइ हिलेगु यानाः वय्कःपिंसं क्यनाथकूगु लँपुइ वनाः झीगु भाषा व साहित्ययात अझ थकायेगु प्रण यायेमाःगु दु । ख ला वय्कःया विषयय् तःम्हेसिनं च्वयादीधुंकूगु दु । उकियात लिसा मकासे जिगु थःगु हे खँ छुं प्वंकेगु कुतः यानाच्वना । वय्कःयात जिं म्हसी न्ह्यः अझ वय्कःया च्वसु ब्वने न्ह्यः वय्कःया नां जिं इलय्ब्यलय् न्यनागु खः । उबलय् जि मचा हे तिनि धाःसां जिउ । तर वय्कः नांजाःम्ह अंग्रेजीयाम्ह प्राध्यापक जुयादीधुंकल । छेँय् जिमि दाजुपिंसं गबलें गबलें वय्कःयागु नां कायेगु यानादी । जिं ला वय्कः भचा बाज्यःति वंम्ह ल्ह्वंम्ह मनू जुइ धकाः अनुमान यानागु,तर व जिगु सोचाइ एकदम अःखः खनेदत । जब जिं वय्कःयात दकलय् न्हापां खना । वय्कः ला एकदम ह्याण्डसमम्ह मनू खनी । व खनागु थाय् खः हनेबहम्ह कविकेशरी चित्तधर हृदयजुया छेँय् । वि.सं. २०३४ सालपाखेयागु खँ । नेपालभाषाय् डिग्री बाइ डिजर्टेशन (शोधग्रन्थ च्वयाः डिग्री प्राप्त यायेगु) निंतिं छनौट जूपिं मल्ल के सुन्दर, भूषणप्रसाद श्रेष्ठ, अमृतरत्न तुलाधर,मञ्जु मास्के, सर्मिष्ठा जोशी आदि व जि नं खः । झीगु भाषाय् थुकथं उच्च शिक्षा हासिल यायेगु मौका बिउगुलिं हनेबहम्ह चित्तधर हृदय साःप लय्तायादीगु खः । जिमित वय्कःया छेँय् सःताः बःचाधंगु मुँज्या यानादीगु खः । उबलय् हे कमलदाइ (डा. मल्ल) अन झायाः थेसिस च्वयेगु निंतिं माःगु निर्देशन बियादीगु खः । उबलय् वय्कः त्रिभुवन विश्वविद्यालयय् शिक्षाध्यक्ष जुयादी धुंकल । नेपालभाषाय् डिग्री तयेगु निंतिं वय्कलं थःगु पाखें विशेष भूमिका म्हितादीगु धयागु खँ जिं न्यनागु दु । वय्कःया कान्छाम्ह किजा मल्ल के सुन्दर व मल्लया तिरिमय्जु मञ्जु मास्के जिगु पासापिं जूगुलिं वय्कः नाप स्वापू तयेत जितः अःपुया वल । अनुसन्धानया झ्वलय् छुं न्यनेमाल धाःसा जिं नापलायेगु याना । वय्कः अपाय्धंम्ह विद्वान खःसां तःधं छुइगु बानी मदु । लँय् गबलें अध्ययनया झ्वलय् जिगु पुलांगु ज्याकू व्यापार प्रवद्र्धन केन्द्रया लाइब्रेरिइ नं झायादी । थज्याःम्ह मनू मंत धाःबलय् जितः नं सुख मंत ।लुमंकेमाःगु मू खँ छु धाःसा वय्कः न्हापांनिसें साहित्यय् विशेष रुचि तयाः साहित्यिक गतिविधि न्ह्याकाच्वंम्ह खः । खँय् भासं ‘हुने विरुवाको चिल्लो पात’ धाः थें विक्रम संवत् २००९ सालपाखे हे विद्यार्थी साहित्य मण्डल नीस्वनादिल । थाय्मदुइ थःगु हे छँेक्वय् दबू दयेकाः वालय् छक्वः साहित्य सम्मेलन यायेगु यानादिल । उगु बखतय् वय्कः १६ दँया नवयुवक खः । व हे दबुलिइ रचना पाठ यानादीपिं मध्ये फणिन्द्ररत्न गुरुजु व कवि दुर्गालाल श्रेष्ठपिं खः । आलोचना च्वइम्हेस्यां लुमंकेमाःगु छतानिता खँ वय्कलं चर्चा यानादीगु दु, गुगु थौं नं सान्दर्भिक जू । छगू खँ छु धाःसा आलोचना (कृति केन्द्रीत) या आधार धयागु श्रृजना खः, स्रष्टा मखु वय्कःपिंत साहित्य च्वयेगुली हःपाः बिउपिं मध्येक मल्लदाइ नं छम्ह खः धयागु खँ अथें सी दु । मेगु खँ वय्कलं फणिन्द्ररत्न गुरुजुयागु ग्वाहालि कयाः दुर्गालालजुयागु ‘लिसं’ कविता सफू सम्पादन यानादीगु दु । लिसें स्येल्लाःगु समीक्षात्मक भूमिका नं च्वयादीगु दु । उलि जक मखु, नेपालभाषाय् वय्कलं ‘मूसः निबन्ध’, ‘नःलि स्वना’, ‘ध्वाना सफूया धलः’ थेंज्याःगु सफू सम्पादन यानाः स्येल्लाक्क आलोचनात्मक भूमिका च्वयादीगु दु, गुकिं वय्कःया अध्ययन गुलि च्वजाः धयागु प्रष्ट सीदु । वय्कःया च्वसु मुनाः नेपालभाषा परिषदं पिकाःगु ‘सिँकःमिया स्वाने’ (ने.सं. १०९८) खः । थुकी कहानी, कविता, आलोचना, मतिनाया म्ये, उपन्यास, भाषाविज्ञान, झीगु पुलांगु साहित्य आदिबारे गहन नक्सां विवेचना यानातःगु च्वसुत दुथ्याःगु दु । वय्कः छम्ह गंभिरम्ह समालोचक खः धयागु अज्याःगु च्वसुं यच्चुक सीदु । लिसें अन्वेषणया ज्याय् नं वय्कः एकदम क्वातु । थज्याःम्ह ज्वःमदुम्ह मनूया देहअवसान धयागु झीगु भाषा व साहित्यया निंतिं तःधंगु अपूरणीय क्षति खः । वय्कःया च्वसुया विषयय् मेगु छत्वाःचा खँ न्ह्यथने । जिके दुगु जानकारी कथं वय्कःया दकलय् न्हापां पिदंगु च्वसु ‘निपु कविता’ खः । थ्व ने.सं. १०७७ कछलाबलय् ‘थांैकन्हय्’ दँ ६, ल्याः १ स पिदंगु खः । धायेबलय् वय्कःया साहित्यिक जन्म थनं हे जूगु धायेमाल । थ्वयां लिपा वय्कःया ‘कोस’ नांगु बाखं ‘धर्मोदय’ दँ ११, थ्यं ल्याः १३३ (ने.सं. १०७८) स पिहां वल । वयां लिपा तिनि वय्कलं समालोचनात्मक व अन्वेषणात्मक च्वयेगु यानादीगु खः । समालोचनाया लागिं वय्कलं मार्गचित्र हे दयेकाबिउगु खनेदु । ‘नःलि स्वना’ सफूया भूमिका ब्वनेबलय् अथे मधासे मगाः ।थुथाय् आलोचना धयागु छु खः, सकसिनं थुइकेमाः थें च्वं । खय्त ला गुलिसिनं कुंखिनेगुया अर्थय् थ्व खँग्वः छ्यलेफु । वय्कःपिंसं डा. मल्लजुं च्वयादीगु व भूमिका छक्वः ब्वने हे माः थें च्वं । वय्कःया खँग्वलय् ‘आलोचना, व्याख्या, विवेचना व तुलनाया लिधंसाय् जुइगु मूल्यांकन खः’ । जिं स्वये थुकिया मेगु नां समालोचना धाःसां जिउ । ‘सफू न्ह्यथना’ धकाः च्वयादीगु वय्कःया व भूमिका (नःलि स्वना) महत्वपूर्णगु खः, छाय्कि उगु इलय् १८ दँ दुने नेपालभाषाय् समालोचनाया गुलि विकास जुल, उकिया चर्चा यानाः ध्वः कियाबिउगु दु । थुकियात छगः कोशल्वहं (माइलस्टोन) धाःसां जिउ । वय्कलं बियादीगु जानकारी कथं तिथिया ल्याखं झीगु भाषाय् दकलय् न्हापां आलोचना पिहांवःगु धयागु ‘धर्मोदय’ या २१÷२२ अंकय् ने.सं. १०६९ बछला–दिल्ला (सन् १९४९, जुन–जुलाइ)बलय् पिदंगु दिवंगत रत्नध्वज जोशीया ‘धर्मोदयया कहानी’ खः । उकिया १८ दँ लिपा अर्थात ने.सं. १०८७ य् डा. मल्लजुया उल्लेखित च्वसु ‘सफू न्ह्यथना’ पिदंगु खः । अले व च्वसु झीगु आलोचना साहित्यया १८ दँ या इतिहासया रुपय् सीदुगु दु । नेपालभाषाया वाङमय यक्व न्ह्यवनिसें विकास जूगु खःसा साहित्य धायेबहगु च्वसु तसकं म्हो जक दुगुलिं अर्थात आलोचना वस्तु हे उस्त मदुगुलिं न्हापा न्हापा आलोचना मदइगु अस्वाभाविक मखु । डा. मल्लजुया थ्व बिचाः प्रतिइ असहमत जुइपिं सुं दइमखु । विक्रम संवत् २००७ साल लिपा, गबले बौद्धिक स्वच्छन्दता दत, उबलेनिसें तिनि आलोचना विधिवत सुरु जूगु खः धकाः वय्कलं जानकारी बियादीगु दु । तथापि व १८ दँया दुने नं आलोचक धाःपिंसं च्वःगु लेख आलोचना धायेबह जूगु उस्त मदु धकाः वय्कलं लिच्वः बियादीगु दु । वय्कलं धयादीगु दु ‘जिं गुगु अर्थे कृष्णचन्द्र प्रधानजुया ‘नेपालभाषया नःलि कविता’ वा ‘झीगु साहित्यय् बाखं’ बा रत्नध्व जोशीजुया ‘झिंस्वपु बाखं व नेपाल’, ‘मां लुमंकाः व चित्तरञ्जन’ आलोचना खः, उगु अर्थे आलोचना धायेछिंगु नेपालभाषाय् गाक्कं म्हा जक दु । आलोचना आपाः व्याख्याप्रधान जुलकि वासःया गुण ल्यनी मखु । थ्व सत्य खः । अझ ‘नःलि स्वना’ सफू दुने च्वंगु गुलि च्वसुत व्याख्यापरक जूगु व आलोचना धायेबहः मजूगु धकाः वय्कलं हे चर्चा यानादीगु थन लुमंकेबह जू । आलोचना च्वइम्हेस्यां लुमंकेमाःगु छतानिता खँ वय्कलं चर्चा यानादीगु दु, गुगु थौं नं सान्दर्भिक जू । छगू खँ छु धाःसा आलोचना (कृति केन्द्रीत) या आधार धयागु श्रृजना खः, स्रष्टा मखु । गथेकि ईश्वरानन्दजुया ‘न्हाय्कं’ उपन्यासया आलोचना याइम्हेस्यां उपन्यासकारया ख्वाः लुमंकाः मखु, व हे उपन्यास ब्वनाः च्वयेगु खः । मेगु खँ छुं नं कृतिया चर्चा यायेबलय् व्याख्या अप्वः मयासे उकिया नेपालभाषाय् छु स्थान दु निरुपण जुइमाःगु दु । तर गुलिं समालोचक धाःपिंसं कृतिकार तं चाइ अथवा नुगलय् स्याकी धकाः व्याख्या यायेगुलि हे ध्यानकेन्द्रीत यानाच्वने यः । थथे जूगुयाः छता कारण कमलदाइनं धयादी थें कृतिकार आलोचकया म्हसिउम्ह मनू अथवा पासा जुयाच्वनीगुलिं खः । थ्व प्रवृत्ति आः नं खनेमदुगु मखु । वास्तवय् स्वस्थ्य आलोचनाया निंतिं आलोचक धयाम्ह भचा निर्भिक जुइ हे माः थें च्वं । आलोचकयाके दयेमाःगु मेगु विशेषता धयागु सन्तुलन खः । भावावेश जक दयां मजिउ, जय मांभाय् धकाः हालां जक मजिउ धयागु डा. मल्लजुं बः बियादीगु दु । थ्व नं पाय्छि खः छाय्कि सन्तुलन मदुम्ह समालोचक पूर्वाग्रही जुइफु । थ्व हे खँ वरिष्ठ समालोचक प्रा. माणिकलाल श्रेष्ठजुं नं पूर्ण ताम्राकारया विषयय् चर्चा यानादीबलय् धयादीगु जितः लुमं । अझ महत्वपूर्णगु खँ मेगु हे दु । छुं नं कृतिया आलोचना बांलाक जुइकेत उकिया पृष्ठभूमिया आधार कायेमाः । थौंया समालोचकपिंसं नं नाला कायेमाःगु थ्व छगू मार्ग निर्देशन खः, डा. मल्लजुं न्ह्यथनादीगु । थ्वहे सिलसिलाय् वय्कलं धयादीगु दु – ‘अन्वेषण व इतिहासं जक झीगु आलोचना साहित्ययात मदयेकं मगाःगु पृष्ठभूमि दयेकाबी । सिद्धिदासयां न्ह्यःया साहित्यया अन्वेषण व इतिहास ब्वने धुंकाः तिनि वय्कःयां लिउया साहित्ययात धाथेंगु मूल्यांकन यायेफइ । वय्कलं गथे धयादिल, व्यवहारय् नं अथेहे छ्यलादीगु खनेदु । थुथाय् ‘सिँकःमिया स्वाने ’(ने.सं. १०९८) सफुलिइ छापय् जूगु ‘कवि दुर्गालाल व लिसं काव्य’ च्वसु लुमंकेबह जू । थुकी वय्कलं कवि दुर्गालालजुया अग्रजपिं कवि केदारमान ‘व्यथित’ या प्रगतिवादी धारा, कविकेशरी चित्तधर ‘हृदय’ जु व सिद्धिचरणजुया काव्य परम्पराया चर्चा यानाः कवि दुर्गालालजु (सचेत व अचेतन रुपं) कवि सिद्धिचरणजुया विशुद्ध गीतिकाव्य परम्पराय् लाः वःगु खनेदु’ धकाः धयादीगु दु । ‘सिँकःमिया स्वाने’ सफुलिइ दुथ्याःगु छपु च्वसु ‘झीगु भाय् गुलि पुलां’ अन्वेषणात्मक लेख खः, गुगु उकुन्हुतिनि थ्व हे न्हिपतिइ (नेपालभाषा टाइम्सय्) छापय् जुइ धुंकल । झी नेवाःतसें छक्वः ब्वने हे माः थें च्वं ।थःगु भाषा व जातिया विषयय् न्ह्याम्हेसिनं चिउताः तयेमाःगु दु । नेवाः भाय् ला उलि हे पुलां जुइ, गुलिं नेवाःत पुलां अय्नं झीगु भाषाया छ्यलाबुला (लिखित रुपं)या खँय् वय्कलं धयादीगु दु, ‘आतक लुयावःगु शिलालेखय् दकलय् न्हापां नेपालभाषाया प्रयोग मल्ल वंशया दकलय् न्हापांया जुजु अरिमल्ल देव (इस्वी १२००–१२३६)यां लिउ जूम्ह जुजु अभय मल्लया मोतिरारया ने.सं. ३५३ (इस्वी १२३३) स जूगु खनेदु ।’ (सिँकःमिया स्वाने पौल्याः १५७) । अथे हे नेपालभाषाया वाङ्गमय रचनाया विषयय् वय्कलं च्वयादीगु खँ लुमंकेबह जू, ‘जिं गन तक सिउ जयस्थिति मल्लया न्ह्यःया खालि छगू ल्हातं च्वयातःगु नेपालभाषाया प्रयोग जूगु दु । व सफू खं बंगालया पंडित नारायण १२ गू शदी संस्कृतं च्वःगु हितोपदेशयात ल्ययाः संस्कृत लिसें नेपालभाषां च्वयातःगु नेपाल संवत् ४८१ (इस्वी १३६०) या सफू । थ्व सफू पश्चिम बर्लिनया सरकारी म्युजियमय् दु ।’छाय् १३ गू शताब्दीइ तिनि शिलापत्रय् थ्व भाय् ज्याय् ख्यल ? छाय् १४ गू शताब्दीया उत्तराद्र्धय् तिनि थ्व भाय्या वाङमय रचना जूगु खनेदत ? थुकिइ अवश्य नं शंका यायेमाःगु थाय् दु । व महत्वपूर्ण न्ह्यसःया लिसः वय्कलं हे थथे बियादिल, ‘डा. डेनियल राइटं सम्पादन यानाः पिहांवःगु वंशावली कथं जुजु वृषदेव लिपा वया काय शंकरदेवया पालय् भारतया हिन्दू धर्म प्रचारक नेपाः दुहां वल । अनं नेपाःया जुजुयात ल्हातय् कयाः बुद्धमार्गी नेपाःमितय्त याये मजिउगु यातना बियाः उमिगु सफूकुथि फुक्कं छ्वयेकाबिल ।’ थ्व छगू विडम्बना खः । जयस्थिति मलल जुजु जुइन्ह्यः नं थन पिनेयापिंसं हमला यानाः यक्व विध्वंस याःगु दु धयागु चर्चा जूगु दु । थुकिं यानाः वास्तविक तथ्य लुइकेत समस्या वयाच्वंगु दु । उगु च्वसु क्वचायेके न्ह्यः वय्कः डा. मल्लजुं मेगु छगू महत्वपूर्णगु खँ धयादीगु दु, थ्व भाय्या निम्ह जक तःधंपिं शत्रुत खः, नेवाःतय् थः भाय् प्रति बेवास्ता व नेवाः भाय् छ्यलेगुली माःगु सिबें अप्वः संस्कृत शब्द ज्याय् ख्यलेगु चलन । छम्ह शत्रुं भाय्यात उदासिन मिखां स्वःसा मेम्हसिनं थुकिया विशेषतायात नुना यंकाच्वंगु दु । … थ्व भाय्या थःगु पहः ल्यंकातयेगु खःसा थुकिया विशेषतायात मालेगु व पिब्वयेगु ज्या जुइमाः ।’ वय्कःया थ्व विचार अवश्य नं नालाकायेमाः । थौं वय्कः थ्व दुनियाँय् मदुगु निला दत । तर वय्कःया बिचाः गबलें पुलां जुइमखु । झीगु भाषाया समालोचना साहित्य च्वजायेकेत वय्कलं यानादीगु कुतः च्वछायेबह जू । तर उकियात थौंयापिं च्वमिपिंसं निरन्तरता बीमाःगु दु । मेखे झीगु जाति व भाषाया खँय् अझ अन्वेषण जुइमाःगु दु । अले जक डा. मल्लजुयात धाथेंगु श्रद्धाञ्जली बिइगु जुइ । वय्कःयागु निर्वाण कामना याये ।"
https://nepalbhasatimes.com/16099,बिचाः,  ,देश विकासय् ल्याय्म्हतय् भूमिका,"देय् विकास यायेत ल्याय्म्ह शक्तिया जरुरत जुयाच्वनी । ल्याय्म्ह शक्तिं ज्या याये फइगु व क्षमता योग्यताया सदुपयोग नं उमिसं याये फइगु जुयाः ल्याय्म्हतय्त केन्द्र विन्दुइ तयाः विकास सुरु याइगु खः । ल्याय्म्हत धइपिं सुथय्या १० ताः ईया निभाः बराबर खः धकाः व्याख्या यानातःगु दु । अथे जुयाः छुं यायेगु ई धइगु ल्याय्म्ह बैंसय् हे खः । नेपालय् पीदँ मदुनिपिं व झिंच्यादँ पुलेधुंकूपिंत ल्याय्म्ह कथं नालेगु कानून प्रावधान दु । थीथी राजनीतिक पार्टीया जनवर्गीय संगठन कथं युवा संघय् थःगु हे कथं झिंखुदँ वा झिंच्यादँनिसें पीदँ पीन्यादँ तकया मनूयात ल्याय्म्ह कथं परिभाषा यायेगु यानातःगु दु । तर उमेरं सुं ल्याय्म्ह वा बुरा जुइगु मखु, बरु विचारधारा वा सिद्धान्त न्हूगु जुल धाःसा व सदां ल्याय्म्ह जुयाच्वनी ।                                                         समाज परिवर्तनया निंतिं ल्याय्म्हतय्गु भूमिका गुलि महत्वपूर्ण धइगु खँ २०३६ सालया जनमत संग्रह इलय् जूगु आन्दोलन, २०४६ सालय् जूगु बहुदलीय व्यवस्था पुनःस्थापनाया लागिं जूगु आन्दोलन व २०६२÷६३ सालं जूगु संयुक्त आन्दोलनं क्यना बिउगु दु । उगु इलय् ल्याय्म्ह ल्यासेतय्गु हे बलं पंचायती व्यवस्था वन, प्रजातन्त्र व गणतन्त्र प्राप्त जुल । आः नं न्हूगु पुस्ता वा ल्याय्म्ह शक्तिया सदुपयोग जुइ मफुत धाःसा देय् लिहां वनीगु खँ झन् झन स्पष्ट जुजुं वनाच्वंगु दु । धायेत ला थ्व सरकार जनताया सरकार, जननिर्वाचित सरकार व कम्युनिष्ट सरकार नं धयाच्वंगु दु । व्यवहारय् धाःसा छुं कथं कम्युनिष्ट आचरण क्यना च्वंगु खने मदु । गन ल्याय्म्ह शक्ति हे विदेश पलायन जुइ, अन देय् लिउने वनी । ल्याय्म्ह शक्ति वा उर्वर शक्ति थःगु देसय् च्वनाः छुं यायेगु ह्वःताः चूलात धाःसा वयागु हिचःति थन हे लानाः थनया चा नाइसे च्वनी । मखुत धाःसा थवंथः नं माया ममता स्वयां मनूत विछोड, पतन व नैतिक रुपं नं ह्रास जुजुं वनाच्वंगु बाखं झीसं न्हियान्हिथं न्यनाच्वनागु दु । वर्तमान सरकारया गलत नीतिया कारणं नं आपालं ल्याय्म्हत विदेश वनाः ५० डिग्री सेल्सियस दुगु निभालय् थःपिनि चःति हायेकेत बाध्य जूगु खः । म्हिगः तक बीर गोर्खाली धायेकाच्वंपिं झी नेपाःमि आः भारतया थीथी होटेल व बेश्यालयय् थःगु श्रम व म्ह मीत बाध्य जुयाच्वंगु दु । अले झीत हेलाया शब्द ‘बहादुर’ धायेक च्वनेत बाध्य जूगु दु । गुलिं परिवार त्वःताः वा कला व मस्त त्वःताः बेपत्ता जुयाः भारतय् दरवान च्वनेत बाध्य जूगु दु । थ्व परिवेश तयार जूगुया लिउने नेपाल सरकारं अःपुक थन छुं ज्या दइगु वातावरण चूलाके मफुगुलिं हे खः । गां गामय् सिंचाई, न्हून्हूगु बिउ विजन व सडक यातायातया विकास याये मफुगुलिं नं खः । जनतायात केन्द्रविन्दुइ तयाः जनतायात सेवा यायेगु लागिं सरकारं ज्या यायेमाःगु खः । वर्तमान सरकारं अथे यानाच्वंगु मदु । धायेत ला थ्व सरकार जनताया सरकार, जननिर्वाचित सरकार व कम्युनिष्ट सरकार नं धयाच्वंगु दु । व्यवहारय् धाःसा छुं कथं कम्युनिष्ट आचरण क्यना च्वंगु खने मदु । सरकार कम्युनिष्ट सिद्धान्त, विचार व आचारण कथं पटक्क चले जुयाच्वंगु खनेमदु । न वयागु नीति निर्माणय् कम्युनिष्टया ‘क’ तकं क्यने फयाच्वंगु दु । थन ला विदेशी पूँजीपतितय्त दंक ज्यामि उत्पादन यायेगु ज्या जकं जुयाच्वंगु दु । मांअबुपिनि सिनाः सिनाः नीदँ स्वीदँ तक ब्वलंका तःपिं ल्याय्म्हतय्त विदेशय् सरकारं मीगु ज्या जुयाच्वंगु दु । थ्व थःगु तुतिइ थम्हं हे पां पालेगु ज्या खः । दां कमे यायेगु, दांया लिउने जुइगु व दांया लागिं नैतिक चरित्र व मानमर्यादा हे त्वःता जुइगु प्रबृत्ति कम्युनिष्ट प्रबृति मखु । कम्युनिष्ट प्रबृति धइगु ला सकसिनं नये खंक, सकसियां त्वने खंक व सकसियां च्वनेगु तकं बन्दोबस्त यानाः फयांफछि समान अवसर चूलाकेगु खः । कम्युनिष्टतय्गु नीति धइगु पूँजीवादीतय् थें थः जक नये, थः जक त्वने धइगु जुइ मखु । आः सरकारया नीति स्वयेगु इलय् सर्वसाधारण जनतां नयाच्वंगु दु वा मदु धइगु स्वयेमाःगु मदु । साधारण जनतां न्हिं गुलि आम्दानी यानाच्वंगु दु धइगु खँय् ध्यान तये माःगु मखु । वर्तमान सरकार पूँजीवादी नीति कथं चले जूगु कारणं जनतां दुःख सीमालाच्वंगु खः । सीमित राजनेतातय् करोडौं वंगु आलिसान गाडी गयाः, अरबौंया हेलिकप्टरय् चाःहिलाच्वंगु अवस्था दु । थ्व सरकार ला घोर जातिवादी, बाहुनवादी व एकल उच्च तहयात जक विकास याना जुइगु सरकार कथं खने दयाच्वंगु दु । अथे जुयाः थःगु देसय् च्वने मफयाः ल्याय्म्ह शक्ति विदेश पलायन जुयाच्वंगु स्थिति दु । थ्व नं छगू ल्याखं पूँजीवादी चरित्र खः । खँ कम्युनिष्टया ल्यइपिं जूसां नीति व व्यवहार धाःसा चुर्लुम्म हे पूँजीवादी व सामन्ती सरकारया नीति कयाच्वंगु दु । वर्तमान सरकार चले यानाच्वंपिं नेकपाया नेतातय्गु नैतिक चरित्र, व्यवहार स्वस्वं वनेगु खःसा भ्रष्ट, दलाल व देश विरोधीतय्गु साथ बियाच्वनीपिं कथं खने दयाच्वंगु दु । उकिं नं आः नकतिनि हे जक प्रम ओलीं काःगु एक लाख डलर दांया सिरपाः विवादय् लाःगु खः । देशभक्त नेपाली जनताया न्ह्यःने झुके जुइमाःगु अवस्था वःगु कारण नं थथे सरकारया नीति हे गलत व भ्रष्ट जूगुलिं खः । मस्त खःगु लँय् दु कि मखुगु लँय् लानाच्वन खः स्वयेगु खःसा वयागु साथ संगत स्वयेमाः धाइ । थन झी काय वा सरकार प्रमुख विदेशीं धाःथें च्वनेत बाध्य यानातःगु दु । दां जक दइगु खःसा थः मां मीत नं तयार जुयाच्वंगु अवस्था दु । थःगु मौलिक धर्म, संस्कृति व परम्परा त्वःताः बन्दूक हे क्यने म्वायेक वा गोली हे कयेके म्वायेक मनूया न्ह्यपु हीकाः थन बिना राजनीतिक क्रान्तिं नं देय् नयेत्यंगु अवस्था खने दयाच्वंगु दु । थुलिमछि जुलं नंं झी नेतातय्के बुद्धि ब्वलंगु मदुनि । तास म्हितेगु इलय् छगू छगू यानाः थःत मछिंकेत शत्रु पक्षं फँसे याइथें थन विदेशी साम्राज्यवादी शक्तिं सेवा, योगदान, डोनेशन धाधां लोभ क्यनाः धर्म संस्कृति व संस्कार परिवर्तन याकाः राजनीतिक हस्तक्षेप यानाच्वंगु स्थिति दु । दांया भरय् झीगु म्हुतुइ प्वाः तिकाः न्ववायेगु मौलिक व राजनीतिक अधिकार तकं विदेशीं चले याइगु अवस्था थ्यंकाच्वंगु दु । थथे जुयाच्वन धाःसा झी गबले तक थः नेपाःमि खः धकाः न्हाय् धस्वाकाः म्वाये खनी ?"
https://nepalbhasatimes.com/16174,बिचाः,  ,धर्म गबलय् यायेगु ?,"                                                         #त्रिरत्न मानन्धर “सद्धम्म कोविद ” जीवनया उत्तराद्र्धय् जक धर्म ः धार्मिक जीवन धयागु सामान्यतः जीवनया उत्तराद्र्धकालय्, गबलय् ज्यापाखें अवकाश जुइ अबलय् हनेगु धइगु धारणा सामान्य मनूतय्सं दयेकाच्वनीगु खः । मचाबलय् धर्मया मर्म छु धयागु सीके मफइगु व ल्याय्म्ह ल्यासेबलय् थःगु भौतिक जीवन सुथांलाकेगु ज्याय् ब्वाँय् वँवं हे ईया अभाव जुइगुलिं धार्मिक जीवन हने मफइगु तर्क बियाच्वनी । थुगु इलय् सांसारिक विषयवस्तुप्रति मन अप्वः प्यपुनाच्वनीगु जूगुलिं नं धार्मिक जीवन हनेगु पाय्छि मजू धइकथं बिचाः यानाच्वनी । हानं धार्मिक जीवन हनेगु प्रवृतिं जीवनयात निष्क्रिय यानाः सांसारिक जीवनपाखें तापानाः भौतिक ज्याखँय् बांमलाःगु लिच्वः लाका बीफु धयागु मिथ्या धारणाया कारणं नं यौवन अवस्थाय् धर्म यायेगु सामयिक मजू धइगु तर्क यानाच्वनी । धर्मया महत्ता सामाजिक व भौतिक उन्नतिया लागि गुलि दु धयागु खँ मसियाः हे थुकथंया धारणा विकास जुइगु खः । धार्मिक जीवनयापन धयागु परलोक सुध्रे यायेत जक खः धयागु धारणा ब्वलंकाः वर्तमान जीवनय् थुकिं लाकीगु सकारात्मक प्रभाव बारे अनभिज्ञ जुइगु कारणं नं थुकथंया धारणा ब्वलनीगु खः । तर भगवान बुद्धया धर्म धयागु परलोकया न्ह्यः थुगु हे जीवनयात सुथांलाकेगु लागि खः धयागु खँ वसपोलया प्रत्येक शिक्षाय् अन्तर्निहित जुयाच्वंगु झीसं खंकेफु । बुुद्धया शिक्षा धयागु आध्यात्मिक उन्नतिया लागिं ला जु हे जुल तर थुगु शिक्षा भौतिक विकासया लागिं बाधक मखुगु जक मखु भौतिक जीवन सुथां लाकेत झन आवश्यक धयागु खँ थुगु शिक्षाया बांलाक अध्ययन यात धाःसा छर्लङ्ग जुइ । थनया थन हे फल बीगु सांन्दृष्टिक स्वभाव थुगु धर्मय् अन्तर्निहित जुयाच्वंगु दु । वृद्ध अवस्थाय् धार्मिक अभ्यास ः धार्मिक जीवन हनेगु धयागु मभिंगु ज्या मयायेगु खः, भिंगु ज्या सम्पादन यायेगु खः, मनयात क्लेशपाखें शुद्ध यायेगु खः । जीवनभर मभिं जक यायेगु, भिंगु छुं मयायेगु, चित्त एकाग्रता वा शुद्धताया कुतः मयायेगु, अले बुराबुरि जुइकाः तिनि आः ला मजिल धकाः धर्र्मया बः काः वनां प्रभावकारी कथं धर्मया अभ्यास जुइ मखु । धर्मया अभ्यास यायेत माःगु सामथ्र्य बुराबुरिया अवस्थाय् अभाव जुइफु, उकिं भगवान बुद्धं यौवन अवस्थाय् धर्मया अभ्यास यायेमाःगु खँ धयाबिज्याःगु खः । वृद्ध अवस्थाय् शरीर कमजोर जुयाः थुखे स्याः उखे स्याः जुयाच्वनीसा मन नं तसकं कमजोर जुया वनीगु स्वभाव खः । जीवन यक्व बिते जुइधुंकल, आः समय मदयेधुंकल धकाः अभ्यास याःसां नं प्राप्त जुइ मखुत धइगु भाःपियाः अभ्यासपाखें तापानाच्वनीगु आपालं सम्भावना नं दयाच्वनी । धर्मया महत्ता मचाया ई जुइमा, ल्याय्म्ह ल्यासेया ई जुइमा वा जिम्मेवारी क्वबिनाच्वंगु ई जुइमा न्ह्यागु अवस्थाय् नं दयाच्वनी । मचाबलय्या ई धयागु अध्ययनया ई खः । थुबलय् गुलि बांलाक अध्ययन यात जीवन पर्यन्त थुकिया बांलाःगु लिच्वः लाना लाःवनी । शरीर कमजोर जुइधुंकी व विभिन्न अंग प्रत्यंगका कमजोरीया कारणं धर्म अभ्यास यायेत माःगु शारीरिक व मानसिक शक्ति नं म्हो जुया वनेधुंकी । स्मृति नं ह्रास जुजुं वनाच्वनी । थुगु अवस्थाय् स्मृतियात व्यवस्थापन यानाः जक यायेमाःगु बुद्ध धर्मया अभ्यास बांलाक याये मफइगु स्वाभाविक खः । अझ जीवनभर धर्मपाखें तापानाः आपालं जिउगुं मजिउगुं अकुशल कर्म मुंकेधुंकाः जीवनया उत्तराद्र्धकालय् वयाः गबलय् कि चित्तया सरलता तनेधुंकी, उबलय् धर्मया सही अभ्यास याये फइमखु । चित्तया प्रवृत्ति हे स्यनेधुंकाः धार्मिक जुइ धकाः न्ह्याक्व हे कुतः याःसां सफल जुइगु सम्भावना तसकं म्हो जक दइ । थुकथं वृद्ध अवस्थाया धार्मिक अभ्यास सुथां मलाइगु सम्भावना आपालं दु । जीवनया न्ह्याग्गुं बैशय् धर्म ः धर्मया उपादेयता मात्र आध्यात्मिक जक खः, भौतिक उन्नतिनाप थुकिया सरोकार मदु धकाः थुइकीपिंसं धर्म धयागु वृद्धावस्थाया विषयवस्तु जक खः धायेगु यानाच्वनी । जीवनया विभिन्न पक्षया उन्नतिया लागिं धर्म सहायक जुइफुगु जानकारी मदयाः नं धर्म धयागु लिपा जक यायेगु विषय खः धकाः थुइकाच्वनीगु खः । तर धर्मया महत्ता मचाया ई जुइमा, ल्याय्म्ह ल्यासेया ई जुइमा वा जिम्मेवारी क्वबिनाच्वंगु ई जुइमा न्ह्यागु अवस्थाय् नं दयाच्वनी । मचाबलय्या ई धयागु अध्ययनया ई खः । थुबलय् गुलि बांलाक अध्ययन यात जीवन पर्यन्त थुकिया बांलाःगु लिच्वः लाना लाःवनी । धर्मया अभ्यासं दइगु मनया शान्तिं अध्ययन अध्यापनय् झन तिक्ष्णता विकास याये फइगु खँय् सुनानं न्ह्यसः थने फइमखु । थबलय् हे विभिन्न पासापिं नापनं संगत जूवनी व जिउगुं मजिउगुं ज्याखँय् संलग्न जूवनीगु सम्भावनायात नं धर्मया अभ्यासं म्हो याना बी व खराब संगतपाखें तापाकाः थीथी कथंया बांमलाःगु प्रवृति ब्वलने फुगुपाखें तापाका बी । अध्ययन सिधयेवं थःगु जीवन यापनया लागि लजगाःया लागिं लगे जू वनी थुबलय् धनसम्पत्ति आर्जन यायेगु लागि जुइगु संघर्षय् मखु मखुगु ज्या नं याःवनीगु सम्भावना दइ गुकिं अनन्त जीवनया लागि बांमलाःगु लिच्वः वइगु कारण जूवनी । वयष्क इलय् जुइगु संघर्ष, जीवनया थहां–कुहां व सफल एवं असफलया लागि धर्म सहायक जुइफु । धन सम्पत्ति कमे यानाः समाजय् प्रतिष्ठित जुइवं विभिन्न प्रकारं अभिमान उत्पन्न जुयाः मनूतय्त शोषण, पीडा, अधिकारया दुरुपयोग यानाः अकुशल सम्बद्र्धन जूवनीगु सम्भावना दयाच्वनी । विभिन्न पद व प्रतिष्ठा प्राप्त जुयाः अधिकार सम्पन्न जुइगु इलय् अधिकारया दुरुपयोग जुइगु सम्भावना दयाच्वनी । थीथी कथंया भ्रष्टाचार व अनुचित लाभ यायेगु लोभं जीवनयात पतन्नोमुखपाखे न्ह्याः वनेगुपाखें नं धर्मया अभ्यासं तापाका बी । उकिं इलय् ध्यबा कमे यायेमाः थें धर्मया अभ्यास नं इलय् हे यायेमाः धकाः भगवान बुद्धं थथे धयाबिज्याःगु दु – ‘अचरित्वा ब्रम्हचरियं अलद्धा योब्बने धनं जिण्णकोञ्चाव झायन्ति खीणमच्छेव पल्लले ।’ यौवन अवस्थाय् धर्मया अभ्यास मयाःपिं व धन कमे मयाःपिं मनूत लः मदुगु सुक्खागु पुखुली न्या दइला धकाः झोक्रे जुयाः पियाच्वंम्ह न्याक्वाः झंगः थें झोेक्रे जुयाच्वनेमाली ।"
https://nepalbhasatimes.com/16190,बिचाः,  ,त्वह तया च्वने मजिल !,"देशय् छाय् विकासं गति काये मफुत ? छाय् जनतां विकासया अनुभूति याये मफुत ? प्यखेरं न्ह्यसःत दनी । आलोचना जुइ । सत्ता पक्षया शक्तिशाली नेता क. प्रचण्डं थज्याःगु आलोचनायात कयाः प्रतिक्रिया प्वंकी । लिसः बी । धाइ । ‘देशय् थौं विकासं गति काये मफुगु व्यवस्थाया संसदीय चरित्रं यानाः खः ।                                                         संसदीय व्यवस्थाय् ठीक इलय्, क्वात्तुक, दृढ निर्णय याये फइमखु । उकिं विकास धिमा जुइ । खः थें मखु थें जक न्ह्याः वनी । कम्युनिष्ट व्यवस्थाय् विकास द्रुृत जुइ । कारण अन दृढ, ठोस निर्णय सम्भव जुइ ।’ शक्तिशाली नेताजुं सैद्धान्तिक तर्क बियाः देशय् छाय् विकास मजुल धकाः हल्ला याना जुइपिंत म्हुतुप्वाः तिकेत स्वइ । कमरेड नेताजुया तर्क न्यने । भारतया भूतपूर्व प्रधानमन्त्री स्व. इन्दिरा गान्धीया धापू लुमनी । संसदीय प्रजातन्त्रया पक्षय् वकालत यासें मय्जु इन्दिरा गान्धीं धाइ ‘ खः । संसदीय व्यवस्थाय् विकासया गति साम्यवादी व्यवस्थाय् स्वयां धिमा जुइ, उलि गतिवान् जुइ मखु । तर प्रजातन्त्रया अभ्यासया कारणं संसदीय प्रजातन्त्रय् जनताया चेतना, सोच, परिमार्जित जुइ । परिपक्व जुजुं वनी ।’ थन निम्ह ख्याति प्राप्त नेतातसें राजनीतिनक व्यवस्था व विकासया स्वापू छु गथे जुइ ? थःथःगु विचाः बी । प्वंकी । गुगु विचाः पाय्छि ? गुगु ठिक ? चर्चा न्ह्याकेगु थ्व च्वसुया थन सरोकारया विषय मखु । छगू उखान दु । थन लुमनी । ‘छम्ह भ्वाभःकःमिं थःगु सम्पूर्ण कमजोरी, असफलताया दोष थःगु ज्याभःयात बी ।’ ठिक अथे हे देय्या जिम्मेवार नेतातय्सं थःगु सम्पूर्ण कमजोरी, असफलताया दोष कर्पिनि छ्यनय् दिकेत स्वइ । थःगु असक्षमताया प्रतिरक्षा याइ । धूर्तता क्यनी । जनतायात दिग्भ्रमित यायेत स्वइ । धाइ । खः विकास कार्य जादू मखु । क्षणभरं हराभरा विकास सम्भव जुइमखु । तर नेपाली जनतां अपेक्षा याःगु विकास नं चाचां हे विकासित देय्या स्तरया विकास मखु । ‘छम्ह भ्वाभःकःमिं थःगु सम्पूर्ण कमजोरी, असफलताया दोष थःगु ज्याभःयात बी ।’ ठिक अथे हे देय्या जिम्मेवार नेतातय्सं थःगु सम्पूर्ण कमजोरी, असफलताया दोष कर्पिनि छ्यनय् दिकेत स्वइ । थःगु असक्षमताया प्रतिरक्षा याइ । कमसे कम आम जनताया सामान्य नागरिक जुयाः म्वाये फइगु विभेद रहित, सामाजिक न्यायपूर्ण विकास खः । आः देशय् अर्बौं फुकाः न्हूगु धरहरा दयेकेत्यंगु दु । विशाल भ्यू टावर थने त्यंगु दु । थज्याःगु भव्य संरचनाया किवासं देय् आः फ्रान्स, जर्मनी, अमेरिकाया तँय् थ्यनी । नेपालय् नं फ्रान्सय् थें इफेल टावर दइ । गर्व याइपिं दइ । देशय् थौं छथ्वः गिरोह, माफियात दु । देशया अमूल्य सम्पदा संरक्षणया इमिसं घोर विरोध याइ । थुमि विनासया निंतिं इमिसं अनेक झेलखेल याइ । मेखेर आधुनिकता, विकासया नामय् अर्बौं फुकाः भ्यू टावर, इफेल टावर दयेकेत सरकारयात प्रोत्साहित याइ । दबाव बी । शक्ति केन्द्रतलिसे जानाः इमिसं मालामाल आय आर्जन यायेगु योजना दयेकी । भुखाय् ब्वये न्ह्यः नं धरहरा संचालन विवादग्रस्त । आः । भव्य इफेल टावर, भ्यू टावरया निर्माण, संचालन लिपा शक्तिकेन्द्र व माफियातय् गुलि हानथाप जुइगु खः ? अनुमान याये फइ । तर्क थन दयेकेत्यंगु संरचना, विकासया विरोधय् मखु । चिन्ताया खः । थज्याmगु विकास, संरचनां देय् व जनता गुलि लाभान्वित जुइ । देशय् थौं कम्युनिष्ट, समाजवादी सरकार दु । सैद्धान्तिक इमान्दारिताया दृष्टिकोणं थौंया सरकारं गुगुं नं विकास कार्य आम जनताया हित, कल्याणया दृष्टिं गुलि जायज , विश्लेषण, मूल्यांकन यायेमाः । थौं देशय् न्ह्याक्व हे विकास जुइ बिउ । तर । उकिया उपभोग, प्रयोजन सम्भ्रान्तवर्ग, सत्तासीन वर्गया निंतिं जक सीमित जुइगु खःसा व विकास आमजनताया निंतिं उपहास जक जुइ । अभिशाप जुइ । व्यंग्य जुइ । थौं देशय् कम्युनिष्ट पार्टीया सरकार । अत्याधिक मत प्राप्त । नेपालया इतिहासय् हे शक्तिशाली सरकार जक मखु, विश्व कम्युनिष्ट आन्दोलनय् हे थ्व सरकार छगू नमूना सरकार । सम्बन्धित नेतातय्सं दावी याइ । शान त्वःती । तर आश्चर्य ! छखेरं राष्ट्रिय–अन्तर्राष्ट्रिय ख्यलय् हे शक्तिशाली नमूना कम्युनिष्ट सरकार धाइ । दावा याइ । मेखेर व्यवस्थाया संसदीय चरित्रं जिमित द्रुत विकास याके मबिल । पूँजीवादीतय् जगजगीं सरकारं ज्या याये मफुत । देशी विदेशी षडयन्त्रकारी तत्वं सरकारयात असफल यायेत स्वयाच्वंगु दु । पुलांम्ह जुजुं रेष्टुरेण्टय् प्याखं हुलाः सरकारयात हायेकाच्वंगु दु । अनेक त्वहत लुइकी । दयेकी । नेतातय्सं सरकारया बचाउ याइ । तर छता खँ । संसारय् गुगुं देशय् नं शुन्य चुनौतिया स्थिति दइमखु । देशय् चुनौति शुन्य जूसा ला सरकार न्ह्यः वयेकाः च्वंसां जी । गाइ । चुनौति सामना, व्यवस्थापनया लागि हे देशय् सरकार माः । माली । शक्तिशाली सरकार !थौंया सरकार धाथें शक्तिशाली प्रतिवद्ध कम्युनिष्ट सरकार खःसा आम जनताया आवश्यकता पूर्ति व सामाजिक न्यायया लागि फताफत जनपक्षीय ज्या याना क्यने माल । त्वहः मदु त्वहः तया च्वने मजिल ।"
https://nepalbhasatimes.com/15912,बिचाः,  ,न्हय्म्हम्ह सुद्र्यः व ग्लोबल वार्मिङ,"अजूचायापुगु संसार दुने छगू बुखँ पिहां वल । चीनय् छक्वलं स्वंगू सूर्य खनेदत । थुगु दृश्य खनाः वैज्ञानिकत नं अजू चाल । थुकिं पृथ्वीया खास शक्ति दुगु क्यं । खय्त ला थ्व अजूचायापुगु घटना खः । थुकी गुलि सत्यता दु, थ्व माला स्वये ल्यं दनि । थौं विज्ञानं संसार हिला बिल । असम्भवयात सम्भव याना बिल । तर नं प्रकृतियात हिले धाःसा मफु ।                                                         प्रकृतिइ नं हिउपाः वइ । चा, न्हि, सुथ, बहनी । चिकु तांन्वः सकतां हिला वयाच्वनी । थुलि जक मखु । प्रकृतिइ प्रलय नं वइ । गनं अतिबृष्टि जुइ । सुद्र्यः यक्व खने दइगु नं छगू कथं प्रलय हे खः । थुकियात अग्नि प्रलय कथं कायेफु । बौद्ध ग्रन्थया विशुद्धि मार्गय् अग्नि प्रलयया खँ थुकथं न्ह्यथनातःगु दु – संसारय् दकलय् न्हापां महाबृष्टि जुइ । छचालं बांलाक वा वइ । थ्व खनाः मनूत प्रशन्न जुइ । थःपिंके दुगु पुसा पी । पुसां मा बुया वइ । छुं भचा तमा जुइ । अबले वा वइ मखु । छन्हु निन्हु वा लछि निला जक मखु, दँ दँ तक नं वा वइ मखु । थुकिं मुक्ति जूपिं मनूत देवलोकय् जन्म काः वनी । थुकथं दँदँ तक वा वइ मखु । थुकिं यानाः लः सुना वनी । लः मदयेवं जलचर प्राणी संकटय् लाइ । न्या, काउले वाथावाथा कनी । थुपिं मध्ये ध्यानी प्राणी देवलोकय् जन्म काः वनी । ध्यान प्राप्त याये मफुपिं नं दइ । उपिं तसकं पीडित जुइ ।लखौं लख दँ फुइ । लोकब्यूह नांया कायाविचर द्यः पिहां वइ । अतिकं विरुप भेष धारण यानातःम्ह ह्याउँगु वसः पुनातःम्ह । थन अनित्य मात्र प्राणी व वस्तु जक मखु । संसार हे अनित्य धइगु खँ बोध याकी । थुलिं निन्हु प्यन्हुया लागिं जुइ । गुलिं छुं दँया लागिं । लखौं लख कल्पकल्प हे छाय् मजुइमा छन्हु सकतां वनी । ब्रम्हाण्ड नापं संसार नं तनावनी । थुकियात सुनां पने फइ मखु । सुनां नित्य याना तये फइ मखु । वं थथे धाइ, ‘आःया लखौं दँ लिपा कल्पया विनाश जुइ । थ्व लोक नष्ट जुइ । महासमुद्र नं गनावनी । पृथ्वी पर्वतराज सुमेरु नं च्याइ । विनाश जुइ । ब्रम्हलोक तकं विनाश जुइ । उकिं मैत्री भावना या । करुणा, मुदिता व उपेक्षाया भावना या ।’थुगु खँ न्यनाः आपालं मनूतय् संवेग ब्वलनी । द्यःपिं नाप नापं मनूत नं मृदुचित्त जुइ । मैत्रीभाव याइ । पुण्य प्राप्त यानाः देवलोकय् जन्म काः वनी । अन ध्यान प्राप्त याइ । थुकथं दीर्घकाल फुइ । पृथ्वीइ हानं मेम्ह सुद्र्यः लुया वइ । थुगु इलय् छम्ह सुद्र्यः दुबी, हानं मेम्ह मेम्ह सुद्र्यः लुया वइ । चा व न्हि छगू थें जुइ । संसार छचालं सुद्र्यःया सन्ताप जुइ । साधारण सुद्र्यः सर्गतय् दइबलय् सुपाँय् दइ । तर कल्प विनाश याइगु सुद्र्यः लुइबलय् सुपाँय् दइ मखु । कुँ दइ मखु । आकाश मण्डल छगुलिं निर्मल आकाश जुइ । थुगु इलय् खुसि सुना वनी ।थुकथं हानं स्वम्हम्ह सुद्र्यः लुयावइ । थुकिया कारणं हिमालयय् खुसित नं सुना वनी । थनं कालान्तर लिपा प्यम्हम्ह सुद्र्यः लुया वइ । थुगु इलय् हिमालयपाखें दइगु ततःधंगु खुसित सुनावनी । थुगु इलय् सिंहप्रतापन, हंसप्रतापन, कर्णमुण्डल, कुनाल ह्रद, नांया थुगु न्हय्गू महासरोवर सुनावनी । थनं दीर्घकाल लिपा न्याम्हम्ह सुद्र्यः लुया वइ । थुगु इलय् महासमुद्र नं सुना वनी । महासमुद्रय् पतिं प्याकेत तकं लः दइ मखु । थुकिया दीर्घकाल लिपा हाकनं खुम्हम्ह सुद्र्यः लुया वइ । थुगु इलय् छचालं कुँया कुँ जक जुइ । थुकिं यानाः गुलित तरल दुगु खः, दक्व सुना वनी । थुकिं लिपा नं हानं न्हय्म्हम्ह सुद्र्यः लुइ । थुकिं यानाः सारा ब्रम्हाण्ड ज्वाला थी । सयौं योजन दुगु सुमेरुया च्वका टुक्रा टुक्रा जुइ । आकाश हे अन्तध्र्यान जुइ । थुकिया ज्वालां चातुर्महाराजिक देवलोक तकं च्याकी । अन च्वंगु कनक विमान, रत्नविमान, मणिविमान प्रभाव प्रथमध्यानभूमि तकं थ्यनी । अनया स्वंगूगु देवलोकयात च्याकी । थुकिं यानाः छचालं महान्धकार जुइ । थुगु सकतां खँ आचार्य बुद्धधोषकृत विशुद्धिमार्ग सफुली न्ह्यथनातःगु दु । थुकी अग्निपाखें जुइगु प्रलय क्यनातःगु दु । थुगु खँ अध्ययन यायेगु इलय् विश्वास याये फइ मखु ला थें च्वं । थथे नं जुइ ला धइथें च्वं । तर म्हिगःया ई व थौंया ईया दथुइ आपालं हिउपाः वयेधुंकूगु खँ झीसं खं । म्हिगः चांन्हि मदिकं न्ह्यानाच्वंगु गाःहिति व ल्वहंहिति थौं सुना वनेधुंकल । म्हिगःया बुंगाःचा हिति थौं माथंवंगु बुँ व छेँ जुया बीधुंकल । मनू चुइके यंकीगु खुसिइ लः खने मदयेधुंकल । हलिंन्यंकंया लकस असन्तुलित जुइधुंकल । उकिं हलिंन्यंकं ग्लोबल वार्मिङया चर्चा जुयाच्वंगु दु । इलय् ब्यलय् थाय्थासय् प्रलय जू । थुगु इलय् छकःसां झीसं संवेग ब्वलंकी । मैत्री, करुणा, मुदिता व अपेक्षाया भाव तइ । छुं ईया लागिं अनित्य वाःचायेकी । तर थुकिया आयु ताःहाकः याना यंकी मखु । थन अनित्य मात्र प्राणी व वस्तु जक मखु । संसार हे अनित्य धइगु खँ बोध याकी । थुलिं निन्हु प्यन्हुया लागिं जुइ । गुलिं छुं दँया लागिं । लखौं लख कल्पकल्प हे छाय् मजुइमा छन्हु सकतां वनी । ब्रम्हाण्ड नापं संसार नं तनावनी । थुकियात सुनां पने फइ मखु । सुनां नित्य याना तये फइ मखु ।"
https://nepalbhasatimes.com/16282,बिचाः,  ,सीधुंकाः नं थाय् मंत नेवाःतय्त,"नेपाःया आदिवासी नेवाःत थौं राज्यपाखें थुलि उत्पीडनय् लायेधुंकल कि आः नेवाःत सीधुंकाः नं याउँक सद्गति याकेत समस्या ब्वलने धुंकल । राज्यं नेवाःतय्गु भूमि, कला, संस्कृतिया दोहन थुलि यायेधुंकल कि थुमिगु पहिचानया अन्त आः यक्व हे न्ह्यःने लायेधुंकूगु आभास नेपाःया वर्तमान संविधानं स्पष्ट क्यनाच्वंगु दु, विकासया नामय् नेवाःतय्गु वस्ती हे न्हंकाः अन सडक, विशाल भवन दयेकेगु ज्या न्ह्याकाच्वंगु दु । तर समग्र नेवाःत अझं चेत जुइ फयाच्वंगु मदुनि ।                                                         छम्ह नेवाःयात जूगु दुःख मेम्ह नेवालं वाःचायेके मफुगु व अज्याःगु दुःख थःत जूगु मखु धकाः सुम्क च्वनेगु प्रवृत्तिं नेवाःत झन् झन् लिउने लानाच्वंगु वास्तविकता खः । उकिसनं राजनीतिक पार्टीनाप सतीपिं नेवाःत थःपिनिगु सत्ता, स्वजनतय्गु अधिकार, संस्कृति सम्पदाया संरक्षण स्वयां नं राजनीतिक पार्टीनाप अप्वः प्रतिवद्ध जूगु कारणं थुज्वःगु समस्या झ्न हे जटिल जुजुं वनाच्वंगु दु । सन्दर्भ छु दिं न्ह्यः चाबहीया दिपय् सी उइत अन पिनें वयाः वसोवास याना वयाच्वंपिं मनूतय्सं पंगः थंगु विषयलिसे सम्बन्धित खः । छखे परिवारया मनू सिनाः दुःखं कयाच्वंपि मनूतय्त थःपिनिगु आदिभूमि, पुस्तौं न्ह्यवंनिसें सद्गति यानाच्वनागु थासय् सी उइत पंगः थना बिउगु खँय् न्ह्याम्हेसित नं प्रतिकार यायेमाःगु वास्तविकता वाःचायेका बीगु स्वाभाविक खः । सीम्ह मनू छखे तयाः अन ल्वापु यायेमाःगु व अन्ततः सिपाही हे पाः तयाः थःपिनिगु जन्मौंजन्मंनिसें याना वयाच्वनागु थासय् सद्गतिया ज्या यायेमाःगु धयागु गुलि मर्माहत जुइगु खँ खः धयागु सकल नेवाःतय्सं वाःचायेकेमाःगु तथ्य खः । तर थुकी न त थःपिंत नेवाः न्ह्यलुवा धयाच्वंपिंसं थःगु सरोकार क्यन, न त दुई तिहाइया सरकार न्ह्याकाच्वनापिं धकाः फुइँ याइपिं राजनीतिक पार्टीया नेवाःतय्सं चिउताः क्यन । आखिर पीडित सु खः वं हे जक थःत वःगु पीर, समस्याकथं थुकियात न्हंकेमाःगु स्थितिया सामना यायेत बाध्य जुइमाल । स्वनिगः दुने अनियन्त्रितरुपं पिने वयाः थन वसोवास यानाच्वंपिंसं ब्वलंकूगु अनेक समस्यात मध्ये थ्व नं छगू तःधंगु समस्या खः । न्ह्यःनेलाःथे छेँ बुँ न्यायेगु, अज्याःगु थाय्या सांस्कृतिक, धार्मिक महत्व हे मथुइक जग्गाया भोग यायेगु ज्या थुमिसं यानाच्वंगु व स्थानीय प्रशासन, जनप्रतिनिधि व कर्मचारीतय्सं वास्ता मयागुलिं जक मखु सरोकारवाला नेवाःतय्सं तकं वेवास्ता यानाजूगुया कारण थुज्वःगु समस्या धमाधम विकराल जुयावःगु खः । छखेर थनया आदिवासी नेवाःत अड्डा अदालतया भैmझमेला क्वमबीपिं अले मेखेर सत्ताय् थ्यनाच्वंपिं मनूतय्सं अनेक ऐन नियम दयेकाः थनया स्ववासीतय्गु सम्पत्ति, बुँ, जग्गा हडपे यायेगु अनेक प्रपञ्च नं याना जूगु खनेदु । नेवाःतय्सं थःपिनिगु सभ्यतालिसें विकास याःगु संस्कारय् मनूत सित कि वयागु दाहसंस्कार यायेगु खः । थुकिया निंतिं थःपिनिगु वस्तिया पिने ब्यवस्थित मसान÷दिप दयेकातइगु खः । अज्याःगु थाय्या स्वामित्व सुयागुं हे जुयाच्वनी मखु, तर उकियात व्यवस्थित यायेगु ज्या सम्बन्धित जाति, गुथिं याना तइगु खः । थुज्वःगु पर्ति जग्गायात हे निजी स्वामित्वकथं दर्ता यानाः थुकियात क्रय बिक्रय कथं कारोवार यानाच्वंगु दु । थुज्वःगु ज्याय् कर्मचारीतय्गु मिलोमितो सहित कानूनय् म्हितेगु ज्या समेत यनाच्वंगु दु । पिनें वयाच्वंपिं मनूतय्सं थन आप्रवासनया समस्या जक ब्वलंकूगु मखुसें थनया आदिवासीतय्गु जग्गा जमिन हे हडपे यायेगु ज्या नं यानाच्वंगु समाचार आः पिदनाच्वंगु दु । छखेर थनया आदिवासी नेवाःत अड्डा अदालतया भैmझमेला क्वमबीपिं अले मेखेर सत्ताय् थ्यनाच्वंपिं मनूतय्सं अनेक ऐन नियम दयेकाः थनया स्ववासीतय्गु सम्पत्ति, बुँ, जग्गा हडपे यायेगु अनेक प्रपञ्च नं याना जूगु खनेदु । थुकिया दकलय् तःधंगु दसि धयागु मुलुकय् भूमि सुधारया ऐन हयाः थनया जग्गा जमिनत नियन्त्रण यायेगु कुतः जुल । उकथं हे गुठी संस्थानया नामं थनया आदिवासी नेवाःतय्गु सशक्त संरचना ‘गुथि’यात तहसनहस जक याःगु मखुसें थुकिया निंतिं तयातःगु बुँ नं सरकारी निकायय् दुतिनेगु ज्या याःगु वास्तविकता खः । पिनें वःपिं मनूतय्सं न्ह्याथेंजाःगु जायज नाजायज ज्या यानाः थनया प्राकृतिक सम्पदा, व्यक्तिगत सम्पत्तिया स्वामित्व तकं थःपिनिगु यायेगु ज्या यानाच्वंगु तथ्य छुं दिं न्ह्यः थासंथाय्या कर्मचारी व हाकीमतय्त ज्वनाः कारवाही यायेवं तथ्य सार्वजनिक जूगु दु । न्ह्यागु याःसां जिउ धयागु मानसिकताय् जग्गा धनीं हे मसीक स्वामित्व समेत नक्कलीम्ह मनू दयेकाः अज्याःगु जग्गा न्याये–मीगु ज्याय् थुपिं संलग्न जुयाच्वंगु तथ्य पिदंगु खः । आः थुमित कारवाहीया निंतिं प्रक्रिया न्ह्याकूगु खःसा कानूनया हे कमी कमजोरीया लिधंसाय् थुपिं निर्दोष धकाः समाचार पिदने फइगु सम्भावना नं दनि । वस्ति विकासया लिसे लिसें आपालं सी उइगु दिपया समस्या न्हापा नं खने दयाच्वंगु दु । स्वयम्भूया आनन्दकुटी लिउनेया दिप, मैतिदेवी, चाबही आदि लागाया दिप थज्याःगु हे समस्यां ग्रसित जुयाच्वंगु दु । नेवाःतय्गु संस्कृति व परम्पराकथं न्ह्याकेमाःगु संस्कारय् थुज्वःगु पंगः धयागु नेवाःतय्गु अस्तित्व व पहिचानय् वयाच्वंगु हाथ्या खः । विकासया नामय् थःपिनिगु संस्कृति, संस्कार न्हंकेगु धयागु खँ वइ मखु । थुज्वःगु समस्याया शान्तिपूर्वक समाधानया निंतिं सम्बन्धित निकाय व अधिकार सम्पन्न मनूतय्सं यायेमाः । अझ चाबहीया प्रकरणय् अनया दिप लागाया छेँबुँयात अधिग्रहण यानाः कायेमाः धयागु सः पिदनाच्वंगु लिसें माला वन धाःसा सम्बन्धित गुथिया मनूतय्सं सरकारया चलनचल्तिया भावं थःपिंसं हे न्याना कयाः थःपिनिगु संस्कार व संस्कृतिया संरक्षण याये धकाः क्यनाच्वंगु प्रतिवद्धतायात सम्बन्धित निकायतय्सं थुकियात शान्तिपूर्णगु समाधानकथं नाला कायेमाः । माःकथंया ब्ववस्था याना बीमाः । अथे मजुसे थनया आदिवासी, मूलवासीतय्गु संस्कृति सम्पदा नष्ट यायेगुपाखे हे निरन्तर न्ह्याः वनाच्वन धाःसा स्थिति विस्फोटक जुया वनेफइगु तथ्ययात नं ध्यान बीमाः ।"
https://nepalbhasatimes.com/15878,बिचाः,  ,आः रक्षात्मक मखु आक्रमक,"वंगु वालय् माइतीघर मण्डला अर्थात फिफः ख्यलय् न्हापालिपा सिबें ब्यागलं कथंया प्रदर्शन जुल । प्रदर्शनय् सहभागीतय्गु ल्याखं स्वल धाःसा न्हापालिपा गुलि मनूत दु उलि मदु अय्नं ब्यागलं कथंया प्रदर्शन यायेगु ज्या गैर न्यायिक सडक पीडितत, फाष्ट ट्राय्कपीडित, बाहिरी चक्रपथ पीडितंनिसें सम्पदाप्रेमित अले नेवाः नुगः दुपिंसं यात ।                                                         आन्दोलनय् मनूतय्गु ल्याः गुलि दु उलि तःजिगु प्रदर्शन धकाः धाइगु ला जु हे जुल तर उलि जक नं मखु जुयाच्वन । गैर न्यायिक सडक विस्तार, फाष्ट ट्राय्क, बाहिरी चक्रपथंनिसें स्वनिगःया ऐतिहासिक, सांस्कृतिक, पुरातात्विक सम्पदा नापं वस्ती संरक्षणया नितिं नेवाः पहिचान व सभ्यतायात निंतिं न्हापा लिपा जूसा द्वलंद्वः मनूत प्रदर्शनय् वइगु खःसा थुगुसी नं अन प्रदर्शनकारीत थ्यने न्ह्यः हे लखं छ्वाकीगु स्वंगः ट्यांकर, प्रहरीया स्वंगः ट्रकंनिसें सलंसः मनूत न्हापा हे वयाः च्वनाच्वंगुलिं अनया लकस हे मेगु जुल । प्रदर्शनकारीत सुथय् १० बजे थ्यंकेगु धाःसां अन लखं छ्वाकीगु ट्यांकरंनिसें प्रहरीत १० बजे न्ह्यः हे तैनाथ यानातःगु खःसां प्रदर्शनकारीत धाःसा साढे १० बजे तकं छम्ह हे मथ्यंगु खः । उगु ईया लकस स्वयेबलय् मानौं अन छगू तःधंगु हे ल्वापु जुइत्यंगु थें खने दयाच्वंगु खः । बुलुहुँ बुलुहुँ प्रदर्शनकारीत अन थ्यन । अले ब्यानर लिकयाः प्रदर्शन शुरु यात, धिमे बाजं ज्वनाः धिमे बाजं थाल । नाराबाजी यात । नेवाः वसः पुना वःपिं मय्जुपिं नं वल । उलि जक मखु ख्वनाया द्यःपिं नं जुलुस हे यानाः वल । लाखे प्याखं ल्हुया वल । खिं थाना वल । थुगु ल्याखं सांस्कृतिक झाँकी सहितया प्रदर्शनया वातावरण ब्वलना वल । प्रदर्शन झन झन आकर्षित जुल । थुगुसीया प्रदर्शनय् लाखे प्याखं, खिं बाजं, धिमे बाजं थानाः नाप नापं हाकु पतासि सिनाः प्रदर्शन याःगुलिं छगू कथं सांस्कृतिक आन्दोलन थें च्वन । स्वनिगःया आदिवासी नेवाःतय्सं सांस्कृतिक आन्दोलन याःगु थें च्वन । उलि जक मखु सिकाली द्यःया द्यः जुयाः प्याखं ल्हुइपिं द्यःपिं छगू हे कथंया वसः पुनाः तकं प्रदर्शनय् सहभागी जुल । सर्वसाधारण मनूतय्सं द्यः कथं नालातःपिं अले थःगु हे कथंया नियमय् च्वनाः द्यः जुयाच्वनेमाःपिं तसकं ज्याथःपिं तकं माइतीघर मण्डलाया प्रदर्शनय् सहभागी जुल । द्यः जुइमाःपिं हे सतकय् कुहां वयेमाःगु अवस्था वःगु थ्व सामान्य कथंया धाःसा पक्कां नं मखु । नेवाःतय्गु मंकाः द्यः अले स्वनिगःया जीवन्त संस्कृति, सभ्यता जुयाच्वंगु बुंगद्यःया जग्गा आः फाष्ट ट्राय्कया नामय् काये त्यन, सिकालि सभ्यता न्हंके त्यन, कुदेशया पुरातात्विक महत्वयात समाप्त यायेत्यन, नेवाःतय्गु ऐतिहासिक वस्ती ख्वना व बुंगयात समाप्त यायेत्यन धकाः न्ह्यथँसें अथे याके बी मखु धकाः सांस्कृतिक झाँकी नापनापं द्यःपिं तकं आन्दोलनय् क्वहां वःगु खः । थुगु ल्याखं स्वल धाःसा थुगुसीया माइतीघर मण्डला फिफः ख्यःया प्रदर्शन तसकं महत्व खनेदु । सर्वोच्च अदालतया पूर्ण इजलासं गुकथं जनताया भावना कथं फैसला यात उकियात कयाः सरकारी पक्षं पुनरावलोकनय् वंगु अले उकुन्हुया हे दिनय् पेसी बीगु जुयाः नं गैर न्यायिक सडक विस्तार पीडितपिं संघर्षय् कुहां वयाः प्रदर्शन याःगु खः । अथे प्रदर्शन याःगुलिं अन्ततः पुनरावलोकनया सवालयात कया पेशी बीगु ज्या तकं स्थगित याःगु दु । थुगु ल्याखं स्वल धाःसा सतकया सवालय् नं तःधंगु कथंया दबाब बीगु ज्या थुगुसीया प्रदर्शनपाखें याःगु दु । उपत्यकाब्यापी सडक विस्तार पीडित संघर्ष समितिया संयोजनय् मंकाः कथं याःगु प्रदर्शन हरेक दृष्टिकोणं महत्व दुगु खःसा उकिया सन्देश नं बांलाक हे वंगु खनेदु । थौं अधिकार कायेगु खःसा अले नेवाःतय्गु सभ्यता ल्यंकेगु, नेवाः पहिचान, नेवाः भूमि ल्यंकेत व नेवाःतय्गु वस्ती ल्यंकेगु खःसा न्हूगु कथं सोच दयेकाः न्ह्याः वनेमाःगु ई वःगु दु । सर्वोच्चया फैसलायात कयाः पुनरावलोकनय् वंगु, जनताया तसकं विरोधया दथुइ नं फाष्ट ट्राय्क दयेकेगु ज्या जुयाच्वंगु, सर्वोच्चया फैसलां मुआब्जा बियाः जक जनताया जग्गा कयाः सतक दयेके धायेक धायेकं नं थक्वाः व सँक्व वनेगु लागाय् लँ दयेकेगु ज्या बिना मुआब्जा यानाच्वंगु थौंया ई खः । उखे चाबहिली दिप तकं अतिक्रमय् लाःगु दु । नेवाःत सित धाःसा कन्हय् सी उइगु थाय् जकं मदया वनीगु मखुला धकाः तकं न्ह्यसः ब्वलंगु दु । छखे छेँ थुनाः, बुँ कयाः सुकुम्वासी यायेगु मेखे नेवाःतय्गु सम्पदा नष्ट यायेगु अले दिप तकं सुरक्षित मजुइगु अवस्था ब्वलना वःगु धइगु नेवाःतय्त वःगु तःधंगु हे हाथ्या खः । थ्व इलय् सतक संघर्ष समितिं छगू कथं न्हूगु नेतृत्व विकास यानाः अले न्हूगु हे शक्ति निर्माण यानाः प्रदर्शन याना वयाच्वंगु नाप नापं राज्ययात माःगु कथं दबाब बिया वयाच्वंगुलिं थ्व शक्ति धइगु नेवाःतय्गु अस्तित्वया नितिं अले थःपिनिगु सम्पत्ति रक्षाया नितिं ल्वानाच्वंगु न्हूगु शक्ति खः धायेफइगु अवस्था दु । उकिं आः सतक संघर्ष नापं फाष्ट ट्राय्कया विरुद्ध संघर्ष यानाच्वंगु शक्ति धइगु छगू कथं नेवाःतय्त उर्जा बीगु, नेवाः न्ह्यलुवातय्त नं न्ह्यलं चायेकेगु अले नेवाःत छप्पँ जुइमाल धकाः सन्देश बियाच्वंगु शक्ति खः धायेफइ । यक्वसिनं थ्व शक्तिपाखें आः संघर्ष यानाः न्ह्याः वनेमाः धकाः तकं खुल्ला रुपं धायेगु याना हयाच्वंगु दु । गैर न्यायिक सडकया सवालंनिसें फाष्ट ट्राय्क व नेवाःतय्गु सभ्यतायात तकं हाथ्या वयाच्वंगु थ्व इलय् तःधंगु व सकसिगुं ध्यान साली कथंया आन्दोलन यायेमाःगु अवस्था वःगु दु । थ्व इलय् जनस्तरंनिसें राज्यया मिखा तकं ख्वनाय् वनाच्वंगु दु । फाष्ट ट्राय्क निर्माणपाखें नेवाः वस्ती ख्वना व बुंगयात समाप्त याइगु जूगुलिं उगु लागायापिं नेवाःत आः थःपिनिगु बुँज्या निसें न्हिया न्हिथंया जीवनय् छ्यलीगु ल्वाभः सहित ज्वनाः संघर्षय् कुहां वल धाःसा सकसिगुं ध्यान साला कायेत सफल जुइ । अले सतकया सवालय् नं सर्वोच्च अदालतया फैसला कथं मुआब्जा मबिउनिगु जग्गाया मुआब्जा माल धकाः धर्ना च्वनाः निश्चित ईया दुने नं मुआब्जा मबिल धाःसा थःपिनिगु जग्गा थःपिंसं हे लित कायेगु कथंया संघर्ष न्ह्याकल धाःसा राज्यया निंतिं तःधंगु हाथ्या जुइ । म्हिगःनिसें रक्षात्मक कथंया जक संघर्ष यानाच्वन । थौं अधिकार कायेगु खःसा अले नेवाःतय्गु सभ्यता ल्यंकेगु, नेवाः पहिचान, नेवाः भूमि ल्यंकेत व नेवाःतय्गु वस्ती ल्यंकेगु खःसा न्हूगु कथं सोच दयेकाः न्ह्याः वनेमाःगु ई वःगु दु । थौंया इलय् रक्षात्मक अवस्थाय् मखु आक्रामक रुपं कुहां वनेमाःगु ई वःगु दु । थुगु खँय् गैर न्यायिक सडक विस्तारंनिसें फाष्ट ट्राय्क विरुद्धया संघर्षय् कुहां वयाच्वंपिंसं ध्यान तयेमाःगु अवस्था वःगु दु ।"
https://nepalbhasatimes.com/15954,बिचाः,  ,नेपाः दयेकीपिं निर्माण कम्पनीया बेथिति,"स्वनिगःया म्हगसया रुपय् हयातःगु मेलम्चीया लः हयेगु आयोजना सिधइ हे त्यन धइगु अवस्थाय् उगु ज्याया ठेक्का कयाच्वंगु इटालीया सिएमसी ठेकेदार कम्पनी ताथ जुयाः ज्या याये फइ मखुत धकाः लिहां वनेत स्वयेवं थ्व आयोजनाया ज्या हानं दित । सि हे धइनं, आः निला प्यलां मेलम्चीया लः स्वनिगलय् वइगु हे जुल धइगु अवस्थाय् थ्यंगु इलय् हे ठेकेदार कम्पनीं ल्हाः ल्ह्वना बीवं मेलम्चीया लः वयेत हानं गुलि ई काइगु खः अनिश्चित जुल ।                                                         ठेकेदार सिएमसी इटाली कम्पनी मेलम्चीया कारणं ताथ जुइत्यंगु मखु । थ्व कम्पनी मेमेगु देसय् कयाच्वंगु ठेक्का कारणं ताथ जुइत्यंगुलिं इटलीया अदालतं हे थ्व कम्पनीयात विघटन यायेत आदेश वःगु धयाच्वंगु दु । थ्व कारणं थ्व कम्पनीं थन परिचालन यायेमाःगु पूँजीया अभावय् मेलम्ची त्वःताः बिसिउँ वने त्यन । मेलम्ची दयेकेत वःगु कम्पनी बिसिउँ वंगु वा ज्या मयासे ई जक छ्वःगु कम्पनी सिएमसी न्हापांगु कम्पनी मखु । थ्वहे न्ह्यः ठेक्का काःगु चाइनिज कम्पनीं सुरुङ्गया ज्या न्ह्याके मफयाः चाइनिज कम्पनी नं बिसिउँ वनेवं इटालीया थ्व सिएमसी कम्पनी वःगु खः । थुकथं थ्व आयोजनाय् ठेकेदारत हिलाः ज्या पूवनेमाःगु ई लिहां लिहां वंगुलिं थ्व आयोजनाया लागत इस्टिमेट स्वयां यक्व अप्वल । ठेकेदारतय्सं गुलि गुलि धाल उलि उलि हे ध्यबा पुलेत बाध्य जुल । नेपाःया विकास निर्माण ज्याय् जिम्मा काइगु निर्माण कम्पनीत मध्ये नेपाःया कम्पनीतय्सं ज्या मयात, ज्या इलय् सिमधयेकल, ज्याया गुणस्तर हे मंत धकाः आलोचना जूसां आःतक निर्माण कम्पनीतय्त कारवाही यात धाःगु न्यने मदु । पूँजीगत खर्च यायेत लँ, एयरपोर्ट, खानेपानी, ताँ, सिंचाइ, औद्योगिक क्षेत्र, जलविद्युत आयोजनाया निर्माणया ठेक्का काःपिं निर्माण कम्पनीत स्वदेशी जक मखुकि विदेशी नापं कार्यक्षमता कमजोर ठेकेदारत लाःगु दु । सार्वजनिक सरकारी ज्याया ठेक्का काइगु ततःधंगु धाःगु निर्माण कम्पनीत हे असक्षम व बेथितिया नमूना जुयाच्वंगु देसय् विदेशया नांजाःगु कम्पनीतय्सं नेपालय् वयाः ज्या याःवंसां उमिगु हालत नं वहे जुइगु जुयाच्वन । भारतीय जुइमा वा चाइनाया, इटालीया जुइमा वा मेगु छुं देसया निर्माण कम्पनीत नेपालय् वयाः ज्या याः वइबलय् उमिगु गति नं तात्विक सुधारात्मक मजू । मात्र गथे यानाः जिल शुरुइ लो कस्टय् बिड यानाः लिपा ज्या जिम्मा काये धुंकाः नानाथरिया त्वहः तयाः आयोजनाया लागत अप्वयेकाः ध्यबा अप्वः म्हयेगुली स्वदेशी जक मखु विदेशी निर्माण कम्पनीत नं उतिकं न्ह्यःने दु । थ्वहे अवस्थाय् मेलम्ची नं लानाच्वंगु दु । अप्वः ज्या जूगु भेरिफिकेसन याकाः व ध्यबा निं माल अले जक ज्या याये धकाः बाम्हय् कायेगु ज्या निर्माण कम्पनीतय्सं याना वयाच्वंगु दु । थुकथं भेरिफिकेसन अप्वयेकाः ध्यबा अप्वः पुलेत आयोजनाया सरकारी कर्मचारीनिसें नीतिगत तहया राज्य संयन्त्रय् दुपिं उच्च पदस्थ कर्मचारी व राजनीतिज्ञतय्सं थःगु थःगु स्वार्थवस ध्यबा पुलेगु परिपाटीया विकास जूगु दु । मेलम्ची अन्तिम चरणय् थ्यनेवं निर्माणया जिम्मा कयाच्वंगु सिएमसी कम्पनी हे ताथ जुल धकाः निर्माण ज्यां ल्हाः ल्ह्वनेवं सरकारं थ्व कम्पनी तयातःगु छगू अरबया धरौटी जफत यायेगु चर्चाय् नं वल । उलि जक मखुकि थ्व धरौटी जफत याये दइ मखु धकाः कम्पनी अदालतय् मुद्दा तयेवं हे अदालतं नं आसे धरौटी जफत याये मत्यःनि धकाः आदेश बिउगु नेपाःया पक्षय् खने मदु । निर्माण कम्पनीतय्सं ज्या याये मफुत, बिसिउँ वन धाःसा धरौटी जफत यायेगु कानुनी प्रावधान हलिंन्यंकं हे दु । थ्वया न्ह्यः नं चाइनिज कम्पनीं ज्या याये मफयाः मेलम्चीं लिकया छ्वये माल । उबले चाइनिज कम्पनीं मेलम्ची त्वःताः वंगुलिं धरौटीया रुपय् तयातःगु ध्यबा सरकारं जफत याःसां नेपाःया बैंकतय्सं चाइनाया बैंकयाके काये मफुगु इतिहास दु । उगु चाइनिज कम्पनीं तयातःगु नेपाली बैंकयाके ला सरकारं धरौटी वापतया ध्यबा लिफ्यने फत तर नेपाली बैंकतय्सं उगु धरौटी वापत चाइनाया बैंकयाके धाःसा ध्यबा काये मफुत । थ्वहे घटनाया पुनरावृत्ति इटालीयन कम्पनी नं जुइगु अवस्थाय् ध्यन । इटालियन कम्पनीं ज्या वापत सरकारयाके ध्यबा काइगु तर अन सब कन्ट्याक्टरतय्त धाःसा अरबौं ध्यबा मपुसे ल्यंका तःगु खनेदत । गुकिया इलय् हे मनिटरिङ्ग मजूगुलिं उकिया ब्याड इन्प्याक्ट परियोजनाया ल्यंगु ज्याय् लाइगु जूगु दु । सब कन्ट्याक्टर व सामान सप्लाइ याइपिंसं इटलियन कम्पनी सिएमसीयात व सरकारी परियोजना जूगुलिं न्ह्यागु नं हालतय् ध्यबा बीगु विश्वासय् यक्व ध्यबा ल्यं दःसां सामान सप्लाइ व ज्या यानाच्वंगु खः । सामान बियाः नं ध्यबा मबिउगुलिं थ्वया न्ह्यःनं सामान सप्लाइ याइपिंसं सिएमसीया येँय् च्वंगु कार्यालयय् ग्वःक ग्वःकः डेलिगेसन वनेमाःगु खः । नेपाःया हे गुलिखे निर्माण कम्पनीतय्सं दयेकूगु ताँ, व नहरय् कैफियत पिदनाः ज्या दिनाच्वंगु दुसा गुलिखे निर्माण कम्पनीतय्सं ज्याया ठेक्का कयाः शुरु हे मयाःगु, भतिचा शुरु यानाः अथें वानातःगु, दथुइ हे ज्या दिकातःगु थासय् दुर्घटना जुयाः गुलिखे नेपाःमिया ज्यान वंसां उज्वःपिं ठेकेदारतय्त सरकारं ठेगानाय् हये मफुगु विडम्बना हे खः । गुलिखे ठेकेदारतयत कानुनी कारवाही यायेत ऐन कानूनं नं पना तल वा अदालत हे ठेकेदारया पक्षय् वंगु कथंया आदेशत नं जारी जूगुलिं ठेकेदार कम्पनीत ज्या प्रति जवाफदेही व जिम्मेवार जुइ मफुगु खःला ? कर्मचारी बाधक ः पूँजीगत खर्चय् सुधार मदु । बैंकय् तरलताया अभाव । मेखे सरकार पूँजीगत खर्च याये मफया सरकारी कोषय् ध्यबा द्वचिना च्वन । अर्थतन्त्र गतिशील मजुल । दुई तिहाई दुगु स्थायी सरकारया भनक तकं मन्त । पूँजीगत खर्च यायेत लँ, एयरपोर्ट, खानेपानी, ताँ, सिंचाइ, औद्योगिक क्षेत्र, जलविद्युत आयोजनाया निर्माणया ठेक्का काःपिं निर्माण कम्पनीत स्वदेशी जक मखुकि विदेशी नापं कार्यक्षमता कमजोर ठेकेदारत लाःगु दु । नेपाःया सरकारी ठेक्का प्रक्रियाया लूप होल खःला वा नेपाःया ठेकेदारतय्के दयेमाःगु व्यावसायिक व प्राविधिक अले आर्थिक क्षमताया अभाव खः थुइके हे थाकु । थ्व नेपाःया नियती खः कि व्यवस्थापनया कमजोरी खः ।"
https://nepalbhasatimes.com/15911,बिचाः,  ,मखुसा देय् संघर्षया भूमि जुइ,"सतक विस्तार आतंकं थौं स्वनिगःवासीतय् न्ह्यः हे छखे लाका बिउगु दु । गुगुं नं इलय् सुयागु छेँ थुनीगु खः, गुगु छेँय् प्रहार याइगु खः । मनूतय्त घरवारविहीन यानाः उठिबास याइगु खः । स्वनिगःवासीत भय त्रासं ग्रस्त जुइ । स्वनिगःवासीतय् मनोदशा संकटय् लाइ । ग्याःल्वचं ग्रस्त जुइ ।                                                         देशय् सरकार जनताया संरक्षक जुइमाःगु । जनताया दुःखय् संवेदनशील जुयाः जनताप्रति सहानुभूति क्यनेमाः सरकारं । गथे छेँय् मांअबुं थः मचाखाचाया पालनपोषण याइ । देय् व जनताया पालक सरकार जुइ । सरकार जुइमाः । तर जब मांअबुं मचाखाचायात छखे वांछ्वयाः थःगु धर्मं विचलित जुइ, मचातय् हालत छु जुइ ? मचात म्वाःम्वाकं सी । इमि जीवन बेठेगान जुइ । ठीक अथे हे । देशय् जनताया संरक्षकया भूमिका बहस यायेमाःम्ह सरकार । गन सरकार हे जनताप्रति जब क्रूर जुइ, जनताया अवस्था अन दयनीय जुइ । टुहुरा जुइ । थौं सतक विस्तारया आतंकं स्वनिगःया जनतयात हामा मदयेका बिउगु दु । सरकारविहीन देय् थें थौं । जनतां थःत असुरक्षित, आतंकित तायेकेमाःगु दु । खंकेमाःगु दु । खः पिनें सरकार देशय् दु । तर । न्ह्यसः । सरकार नामं दु मदुया खँ मखु । जब स्वयम सरकार हे जनताया निंतिं खतरा जुयाबी, प्रतिक्षण भय व त्रासया कारणं जुयाबी । अन सरकार दु धकाः धायेगु केबल मिथ्या, भ्रम जुइ । सत्य मखु । थौं देशय् न्हियान्हिथं झनझन तच्वया वनाच्वंगु सतक विस्तारया आतंकं देशय् सरकारया उपस्थिति दुगु बारे शंका उत्पन्न यानाबी । सतक विस्तार आंतकया विरोध याइपिंत विकास विरोधी धाइ । अराष्ट्रिय तत्व खंकी । जातीय संकीर्णवादी खंकी । देशी । विदेशी विकास विरोधी षडयन्त्रकारीतसें संकातःपिं दलाल खंकी । चौतर्फि इमित बदनाम याइ । द हे दुसां दुगु सरकारं जनताया हित विपरित ज्या यानाच्वंगु खँ प्रमाणित यानाबी । थौंकन्हय् । थ्व सतक विस्तारया आतंकयात देय्या विकासलिसे स्वानाः सरकारं थःगु आतंककारी आक्रामक पलाःयात पाय्छि खंकी । थुकिया पक्षय् पैरवी याइ । सतक विस्तार आंतकया विरोध याइपिंत विकास विरोधी धाइ । अराष्ट्रिय तत्व खंकी । जातीय संकीर्णवादी खंकी । देशी । विदेशी विकास विरोधी षडयन्त्रकारीतसें संकातःपिं दलाल खंकी । चौतर्फि इमित बदनाम याइ । सतक आतंकं प्रभावित मनूतय् पीडा, संकटप्रति सहानुभूति क्यनेगु पलेसा इमिगु पीडाया मजाक याइ । व्यक्ति मखु, देश तःधं । देय्या स्वार्थ महान् जुइ । थःगु आतंकया बचाउ याइ । देशभक्तया अभिनय याइ । देश प्रेमया संवाद वमन याइ । थौं । व्यापक चर्चाय् वयाच्वंगु तथ्य खँ । थौं देश पिनें थ्व दलं, व दलं संचालित जुयाच्वंगु । खने दइ । तर थौं यथार्थय् शक्ति केन्द्रया माफियातय्सं पकड जमे यायेधुंकल । पिनें नेतात खने दइ । दुनें दुनें नेतातय्त म्हितकीपिं, रिमोट संकीपिं मेपिं हे जुयाच्वनी । देशय् म्हिगःया सामन्ति शासन अन्त्य जुल धाइ । सामन्तत थौं न्हूगु भेषय् न्हूगु अवतार कयाः माफियात वइ । माफियातय् थौं प्यखेरं जगिजगि खनेदइ । सरकारया नसा नसाय् चिम्सं प्वाःपतिकं इमिगु घुसपैठ जुइ । खः । देशय् विकास माः । देश सही स्थिर जुयाः च्वने फइमखु । च्वने मजिउ । विकास । अनिवार्य । खः देशय् विकासया भजन हालाः यक्व सरकारत वयेधुंकल । नेपाः थेंज्याःगु मेमेगु देय्तसें गुलि गुलि विकास यायेधुंकल । थन । अनेक विकास क्रान्तिया सः थ्वयेकी । मनूतय् नुगलय् म्हगस थनी । छु छु नं जुइ । आशा जागे याइ । शक्तिइ वइ । विकासया नामं जनतायात आतंकित याइ । थौं देशय्या अमूल्य सम्पदा, वैभवप्रति सतक विस्तारया आतंकं प्रहार यानाच्वंगु दु । विकासया नामय् देय्या सम्पदातय् विनास यायेत स्वइ । ‘स्वनिगःवासीत थनया आदिवासी मखु, थुमित न्ह्याथे याःसां जिउ विकासया निंतिं ।’ छम्ह शक्तिशाली नगर विकासविदं निर्ममकथं स्वनिगःवासीप्रति विष वमन याइ । विकासया नामय् जातीय, क्षेत्रीय विद्वेष ह्वलेत स्वइ । न्ह्यसः दनी । थज्याःगु कुनीयतयात देश, आम जनताया विकासया आधार खंके जी ला ? थुकिं देशय् जनता दथुइ सौहार्दता थनीला ? थनी मखु । उकिं थौं देय्या प्रबुद्ध विकासविद्तय्सं थःगु मत पित बी माली । देश, काल, परिस्थिति अनुकूल गज्याःगु विकास अवधारणा थौं देशं नाले माली । देय्या विकासया गति न्ह्याकेबलय् देय्या अमूल्य सम्पदा गथे यानाः ल्यंके फइ । जातीय, क्षेत्री, एकता गथे यानाः न्ह्यके फइ । मखुसा । माफियातय् विकास नीतिं देय् संघर्षया भूमि जुइ ।  "
https://nepalbhasatimes.com/16230,बिचाः,  ,नेवाःत गबलय् न्ह्यलं चाइ ?,"यँ देय्या आदिवासी नेवाःतय्त थःगु हे दिपय् सी उइके मबीगु कुतः पिनें वयाच्वंपिं मनूतय्सं यायेत स्वल । नेवाःतय्सं थःगु दिपय् सी उइत तकं घम्साघम्सी यायेमाःगु अवस्था पिहां वल । प्रहरी नापं पाः तयाः सी उइ माल । थ्व ला चाबहीया जक खँ जुल । थज्याःगु समस्या स्वनिगःया त्वाःत्वालय् हे वये फइगु सम्भावना दु । यँेया अप्वः धइथें नेवाःतय्गु त्वाःत्वालय् पिनें वयाच्वंपिं आप्रवासीतय्गु ल्याः अप्वया वनाच्वंगु दु । थुकिं यानाः नेवाःत थःथःगु त्वालय् धमाधम विस्थापित जुयाः उपिं अन हे अल्पमतय् लालां वनाच्वंगु दु । थ्व क्रम थथे हे जुयाच्वन धाःसा छुं दँ लिपा येँया पुलांगु त्वालय् तकं नेवाःत माले मालीगु अवस्था मवइ धाये मफु । आः नं नेवाःतय्सं बिचाः याये मत्यःनि ला ? नेपालमण्डलया नेवाःत नेपाः जक मखुसें विदेशया भूमिइ नापं बसोबास यानाच्वंपिं खः । नेपालमण्डल आदिवासी नेवाःतय्गु आदिभूमि खः ।                                                         नेवाः तय् थःगु कला, संस्कृति, भाषा, संस्कार, नखःचखः, जात्रा आदि ख्यलय् तःमिपिं खः । शायद थथे जुयाः नं नेवाःत थःगु सांस्कृतिक बाजं थानाः जुलुस वनेगु, भ्वय् नयेगु व नकेगु, नखःचखः व थःथःगु जातीय म्हसीका धकाः वसःतासः व तिसाज्वलं हे जक क्यनाः न्ह्याः वनाच्वंगु दु । झीगु संस्कृति धकाः भेषभूषा ब्वयेगु, झःझः धायेकाः जुलुसय् ब्वति कयाः सतक बन्द यायेगु ज्याय् हे जक तक्यनाच्वन धाःसां जिउ । तर थुकिया लबः धाःसा नेवाःतय्सं काये मफु । अज्याःगु जुलुसया राजनीतिक लबः कयाः गैर नेवाः नेतातय्सं फाइदा कयाच्वन । नेवाःत पिने पिने हालाच्वनी, दुने दुने उमिसं ज्या यानाच्वनी । थुकी उपिं आंशिक कथ्ां सफल नं जुइधुंकूगु दु धाःसां जिउ । विकासया नामय् नेवाःतय्गु जग्गा जमिन लाका कायेगु अले नेवाःतय्त भूमिहिन यानाः स्वनिगलं विस्थापित यायेगु चाल उमिसं चले यानाच्वंगु दु । थःगु जातीय म्हसीका ब्वयेमाः, झीपिं कला संस्कृति भाषा भेषभूषाय् धनीपिं खः धकाः क्यनेत ¥याली पिकया जुइपिं नेवाःत थःगु भूमि थःगु ल्हातं धमाधम त्वःफिना वनाच्वंगु खँय् धाःसा आः तक नं सचेत जुइ फयाच्वंगु मदुनि । थःगु पुर्खां त्वःता थकूगु उर्बर जग्गा जमिन ल्यंकेगुपाखे ध्यान वंगु मदु । स्वनिगःया उब्जाउ जग्गाय् आः ततःजाःगु हाउजिङ, अपार्टमेण्ट बने जुइधुंकूगु दुसा आः उलिं नं मगानाः नेवाःतय्गु सम्पदाय् मिखा तयेगु यानाच्वंगु दु । स्वनिगःया नेवाःतय्त स्वनिगलं विस्थापित जुयाः पिहां वनेमाःगु अवस्था वयेकेत राज्यं देय्या शासन व्यवस्था चले यानाच्वंपिंसं चाल म्हिताच्वंगु खनेदु । गबलें सतक तब्या यायेत, गबलें फास्ट ट्रायक दयेकेत, गबलें रंगशाला दयेकेत धकाः राज्यसत्तां हे नेवाःतय्त भूमिहिन यायेत स्वयाच्वंगु दु । देशय् विद्यमान छगू दशरथ रंगशालां ला राज्यं ज्या काये मफयाच्वंगु अवस्था दु धाःसा आः हाकनं मेगु रंगशाला छाय् माःगु ? सरकारं अनेक अनेक त्वहःचिनाः नेवाःतय्गु उर्बर जग्गा जमिन अनावश्यक कथं अधिग्रहण यानाः थ्व लागाया कृषि व उब्जनीइ हे लिच्वः लाकाच्वंगु दु । थ्व लागाया जग्गा फुक्क थज्याःथज्याःगु ज्याय् जक छ्यलाः नेवाःतय्त खाद्यान्नया लागिं परनिर्भर दयेका बीधुंकूगु दु । समग्र देय्या स्थिति स्वयेगु खःसा खाद्यान्नंनिसें कयाः अनावश्यक विलासी वस्तुया आयात अप्वयाच्वंगु कारणं ब्यापार घाटा दँयदसं अप्वयाच्वंगु दु । थःगु जातीय म्हसीका ब्वयेमाः, झीपिं कला संस्कृति भाषा भेषभूषाय् धनीपिं खः धकाः क्यनेत ¥याली पिकया जुइपिं नेवाःत थःगु भूमि थःगु ल्हातं धमाधम त्वःफिना वनाच्वंगु खँय् धाःसा आः तक नं सचेत जुइ फयाच्वंगु मदुनि । थःगु पुर्खां त्वःता थकूगु उर्बर जग्गा जमिन ल्यंकेगुपाखे ध्यान वंगु मदु । स्वनिगःया उब्जाउ जग्गाय् आः ततःजाःगु हाउजिङ, अपार्टमेण्ट बने जुइधुंकूगु दुसा आः उलिं नं मगानाः नेवाःतय्गु सम्पदाय् मिखा तयेगु यानाच्वंगु दु । थज्याःगु इलय् नं गुलिखे नेवाःत जातीय म्हसीका धकाः भाषा, कला, संस्कृति जक न्ह्यःने तयाः जुलुस व ¥याली पिकया जूगु दु । आः नेवाःतय्गु ल्हातय् कम हे जक जग्गा जमिन ल्यं दनि । थ्व बाँकी दनिगु जग्गा जमिनत नं थीथी कारण क्यनाः राज्यपाखें लाका कायेत अनेक चाल लगे यानाच्वंगु खनेदु । नेवाःत थःगु भाषा, कला, संस्कृति व सम्पदाय् तःमि धकाः जक म्वाय्लि पुयाच्वनी तर स्वनिगलय् पिनेयापि गैर नेवाःतय्सं नेवाः तय्गु थ्व भाषा कला संस्कृति सम्पदा ध्वस्त यायेगु लागिं उमिगु आत्माय् हे प्रहार यानाच्वंगुपाखे धाःसा ध्यान वनााच्वंगु मदुनि । स्वनिगःया अप्वः धइथें सम्पदा लागा पिनें वयाच्वंपिंसं ब्यापार यानाः अतिक्रमण यानाच्वंगु दु । नेवाःतय्गु देगः, सतक, सतः, फल्चा कायेधुंकाः आः दिप तकं काः वयेगु याना हयेधुंकल । नेवाःतय्गु अस्तित्वय् हे वयाच्वंगु तःधंगु खतरा खः थ्व । नेवाःतय्सं थःथःगुु जातीय संस्कृति व भेषभूषायात न्ह्यःने ब्वयाः जातीय म्हसीका सहित ऐक्यताबद्धता क्यनेगु बांलाःगु ज्या खः, क्यने नं माः । थ्व झीगु अधिकारया खँ नं खः । तर नेवाःत थुकी जक तक्यना च्वने धाःसा मजिउ । नेवाःतय्गु लागिं थौंया आवश्यकता धइगु नेवाःत फुक्क छथाय् गोलबद्ध जुइगु खः, एकताबद्ध जुइगु खः । आः नेवाःत राजनीतिक रुपं विभाजित जुइ मजिल । नेवाः नेवाः छवाः जुइमाः । चाबहीया दिपय् वःगु समस्या मेमेथाय् नं वयेफु । थुखेपाखे नं आः नेवाःतय्सं बिचाः याये मालेधुंकल । थःथःगु जातीय सभा समारोहय् लस्करका लस्कर हे पिहां वयेफुपिं नेवाःत थथे थःगु अस्तित्वय् हे खतरा जुइक पिहां वयाच्वंगु संकटया इलय् नं छप्पँ जुयाः मैदानय् वये फयेकेमाः । अथे नं नेवाःतय्त रसरंग जक याइपिं, भ्वय् जक नइपिं, न्ह्यइपुके दःसा मेगु छुं म्वाःपिं धायेगु यानाच्वंगु दु । मनू जुसेंलि रसरंग यायेगु, न्ह्यइपुकेगु नं आवश्यक खः । तर उकिया नापनापं थःगु अधिकारया खँय् नं सचेत जुइमाः । थःगु आदिभूमिपाखें थः विस्थापित जुइ माल धाःसा अज्याःगु न अज्याःगु रसरंग याये खनी, न न्ह्यइपुके खनी । थ्व खँय् नं आः नेवाः न्ह्यलं चायेकेमाःगु दु ।"
https://nepalbhasatimes.com/16010,बिचाः,  ,भाषाया चेतना च्वन्ह्याकेगु पलाः,"थौंकन्हय् सामाजिक संजालय् जनकवि दुर्गालाल श्रेष्ठया कविता बय्बय् जुयाच्वंगु दु । विशेषकथं ज्यापु जातिया मनूतय्सं थःपिनिगु मांभाय् नेपालभाषायात उलि चिउताः मतःगु खँय् लच्छित यासें च्वयातःगु उगु कविताया मर्म थःगु हे थासय् दु । उकिसनं कविता च्वयेमाःगुया पृष्ठभूमि जनकवियात ज्यापु दिवसया लसताय् सम्मान यायेत ब्वंगु इलय् थःगु मांभासं ज्याझ्वः मन्ह्याकीगु दबुली उपस्थित मजुइगु धइगु वय्कःया बिचाः नं पिदंगु जुयाच्वन ।                                                         नेवाःतय्सं थःपिनिगु भाषा, म्हसीका संरक्षणया निंतिं नेवाःतय्त जागरुक यायेगु निंतिं वय्कःया बिचाःयात पाय्छि मखु धकाः धायेगु थाय् नं मदु । नेवाःत थुलि तक दास मानसिकताय् कुहां वनेधुंकूगु दु कि छुं नं ज्याझ्वलय् छम्ह जक गैर नेवाःया उपस्थिति दुसां वा थःपिनिगु भाषा न्ववायेगु स्वयां गैर नेवाः भाषां न्ववात धाःसा अप्वः मनूतय्सं थुइ धयागु भ्रम क्वबियाच्वंगु इलय् थःपिनिगु मातृभाषाया छ्यलाबुलायात महत्व बीगु निंतिं जनकविया पलाःयात च्वछायेमाःगु आवश्यक जुइ । नेवाःत नेपाःया आदिवासी खः । उमिगु मूलभूमि धयागु स्वनिगः खः । थन नेवाःतय्गु थःपिनिगु हे भाषा, संस्कृतिं थाय् कयाच्वंगु दु । नेवाःतय्त राज्य हे दमनया नीति दयेकाः उमिगु भाषा, संस्कृतियात न्हंकेगु ज्या सलंसः दँ न्ह्यवंनिसें जुया वयाच्वंगु दु । थुकिया हे लिच्वःकथं नेवाःतय्गु भाय् व संस्कृति नं प्रभावित जुया वयाच्वंगु दु । थुकियात वाःचायेकाः सत्यादँ न्ह्यः हे नेपालभाषाया महाकवि सिद्धिदास महाजुं ‘भाषा म्वाःसा जाति म्वाइ’ धयागु खँ न्ह्यथना वंगु दु । थौंया सन्दर्भय् नेवाःतय्सं थःपिनिग भाय् त्वःता वनाच्वंगुया कारणं जातिया अस्तित्वय् संकट वयाच्वंगुयात सकसिनं वाःचायेका हे च्वंगु दु । नेवाःतय् दुने अनेक जाति दुसा ज्यापु जातिया ल्याः अप्वः दुगु खँय् शंका मदु । झी नेवाःतय् दुने दयाच्वनीगु भाषिक लघुताभाष न्हंका छ्वयेमाःगु व नेवाः ज्याझ्वलय् गैर नेवाःभासं जुइगु सञ्चालन प्रति पूर्वाग्रही जुइमाःगु थांैया आवश्यकता खः । खय्त ला ज्यापु जाति धकाः गुकथं परिभाषित यायेगु खः धयागु हे मेगु न्ह्यसः ल्यनाच्वंगु दु । तर आपालं मनूतय्सं थःपिंत ज्यापु धकाः पहिचान यानाच्वंगु नं वास्तविकता खः । अप्वः यानाः बुँज्यानाप स्वानाच्वंपिं थुगु जातिया मनूत नेवाःतय्गु कला, संस्कृति व जात्रा नखःनाप नं अभिन्नकथं स्वानाच्वंगु दु । गुलिखे जात्रा नखःत थुमिगु हे जातिया बाहुल्यतां आः तक नं ल्यनाच्वंगु दनि । राज्यं नाला वयाच्वंगु शैक्षिक दमन, भाषा नीति व सामाजिक कारणं समग्र नेवाःत थःपिनिगु मातृभाषापाखें विचलनय् वनाच्वंगु वास्तविकता खः । पंचायतकालीन छगू भाषाया नीतिया कारणं मुलुक बहुभाषिक जूसां मेमेगु भाषाया अस्तित्व संकटय् लानावंगु दु । छगू इलय् नेवाःतय् दुने बहुसंख्यक ल्याः दुपिं ज्यापु जाति थःपिनिगु मातृभाषां खँ ल्हायेगु व संस्कृतिया सम्वद्र्धन यायेगु खँय् न्ह्यचिलाच्वंगु हे कारणं नेवाःतय्गु कला, संस्कृति, भाषा थातं च्वनाच्वंगु खः । गुलिखे न्हापाया पुर्खात नेवाः भासं बाहेक मेगु भासं न्ववाये तकं मसः, सरकारी कामकाजया भाषा नेवाः भाषा मजूगु कारणं सरकारी अड्डाय् ज्या जागीर नयेगु ह्वःताः तकं चूमलाःगु खः । तर अथे खःसां मातृभाषाया अनुयायीत थौं तक नं थःपिनिगु मातृभाषाया ममतां झूचायाः अधिकार प्राप्तीया आन्दोलनय् न्ह्याना हे च्वंगु दु । विचलनय् वनाच्वंपिंत थःपिनिगु मातृभाषाया महत्व थुइकेगु ज्या न्ह्याना हे च्वंगु दनि । अनेक राजनीतिक परिवर्तन लिपा आः मुलुक संघीयताय् दुहां वनेधुंकूगु दु । पहिचान सहितया संघीयताया निंतिं नेवाःतय्सं अनेक अधिकारया आन्दोलनय् सहभागी जुयाच्वंगु दु । नेवाःतय् पुर्खातय्सं नेपाः देय् निर्माणया निंतिं अनेक योगदान यानावंगु दु । थौं नेपाःया म्हसीका धयागु हे नेवाःतय्सं निर्माण यानाथकूगु कला, संस्कृति सम्पदा खः । नेवाःत थ्व खँय् विचलित जूगु मदुनि । नेवाःतय्गु म्हसीका धयागु हे भाषा व संस्कृति खः । थौं नेवाःत विश्वन्यंकं थ्यनाच्वनेधुंकूगु दु । थुमिसं अन नं थःपिनिगु पहिचान क्यनेगु निंतिं नेवाःतय्गु अनेक संस्कृति न्ह्यब्वया वया च्वनाच्वंगु दु । अमेरिकाय् तःदँ न्ह्यवंनिसें मंकाः म्हपुजा याना वयाच्वंगु दु, सिक्किमय् यँयाःया कुमारी जात्रा याना वयाच्वंगु दु, आः लण्डनय् यःमरि पुन्हि हनेगु यानाहःगु समाचार पिदंगु दु । नेवाः म्हसीकाया ज्वः मदुगु ज्यायात सकसिनं च्वछाये हे माः । तर विडम्बनाया खँ धायेमाः, अन नेवाः संस्कृति ला दत, तर भाय् मंत । ला व लुसि थें स्वानाच्वंगु भाय् व संस्कृतियात ब्यागलं तये हे फइ मखुसा नेवाः संस्कृतिया दर्शन, मूल्य मान्यतायात नेवाः भाषा मदयेकं उकियात थुइके हे फइ मखु । नेवाः भाषाया अभावय् अनया भाषाया माध्यमं जुयाच्वंगु दुने खने दयाच्वनीगु कृतिमतां नेवाः संस्कृतियात हे झन विकृतिइ यंकाच्वंगु नं वास्तविकता खः। जनकवि दुर्गालाल श्रेष्ठं थःगु मातृभाषाया छ्यलाबुला जुइमाः धकाः नालाच्वंगु मान्यतायात मेमेपिंसं नं नाला कायेमाःगु आवश्यकता दु । ज्यापु दिवसया लसताय् हे न्हापा नं तःक्वः हे वरिष्ठ भाषाह्यमिपिं सम्मानित जुइधुंकूगु दु । तर थुज्वःगु चिन्तन जूगु खनेमदु ।नेवाः भाषा, संस्कृति, साहित्यया हरेक ज्याझ्वःया संचालन नेवाः भासं हे जुइमाःगु खँय् विवाद मदु । सामान्यरुपं नं नेवाःतय्गु थःपिनिगु ज्याझ्वः थःपिनिगु मातृभासं यायेगु धयागु छुं अन्यथा मखु । तर झी नेवाःतय् दुने दयाच्वनीगु भाषिक लघुताभाष न्हंका छ्वयेमाःगु व नेवाः ज्याझ्वलय् गैर नेवाःभासं जुइगु सञ्चालन प्रति पूर्वाग्रही जुइमाःगु थांैया आवश्यकता खः । थुकिया शुरुवात जनकविपाखें जूगु दु । थ्व नं छगू भाषिक चेतना अभिवृद्धिया आरम्भ खः । थुकियात नं छगू आन्दोलनकथं हे न्ह्याकेमाः ।"
https://nepalbhasatimes.com/15703,बिचाः,  ,स्वंगू शक्तिया सक्रियता,"नेपाःया राजनीतिइ आः विशेष यानाः स्वंगू धार दथुइ चलखेल जुयाच्वंगु दु । प्रधानमन्त्री केपी ओली सरकारया नेतृत्व यानाच्वंगु दल नेपाल कम्युनिष्ट पार्टी (नेकपा) दुने हे नेतातय्गु दथुइ चलखेल जुयाच्वंगु दु । एमाले व माओवादी केन्द्र एकता जुइ धुंकाः पार्टी दुने ब्वलनाच्वंगु समस्या समाधान याये मफयाच्वंगु, पार्टीयात क्वंनिसें एकता याये मफयाच्वंगु, सरकारयात प्यखेरं आलोचना यानाच्वंगु, सरकारयात अन्तर्राष्ट्रिय जगतपाखें नं माःगु कथं ग्वाहालि याना मच्वंगु अवस्था दु ।                                                         पार्टी दुनेया गुट उपगुटया कारणंनिसें पार्टी नेतृत्वं न्ह्यःनेलाःथे पार्टी संचालन यानाच्वन धकाः नं उतिकं आलोचना जुयाच्वंगु दु । थुकिं यानाः पार्टी दुने हे नेतातय् दथुइ विवाद जुयाच्वंगु दुसा पार्टीया स्थायी समितियात माःगु कथं सक्रिय मयासे सचिवालयपाखें जक ज्या यात धकाः नं नेतातय्सं हे आलोचना यानाच्वंगु अवस्था दु । सत्तापक्ष व प्रमुख प्रतिपक्ष जक मखु राजतन्त्रवादीत नं थ्व इलय् तसकं सक्रिय जुयावःगु दु । इमिसं न्हियान्हिथं हे थीथी कथंया गतिविधि यानाहःगु दु । यक्व ई लिपा अन्ततः पार्टी नेतृत्व स्थायी समितिया बैठक सःतेत बाध्य जुल । प्रधानमन्त्री निवासय् मखुसें पार्टी कार्यालयय् हे बैठक सःतेत अध्यक्ष बाध्य जूगु धइगु नं पार्टी दुने तःधंगु कथंया हे वहस व विवाद जुयाच्वंगुया चिं खः । सत्तापक्षीय पार्टी दुने जक मखु प्रमुख प्रतिपक्षी दल नेपाली कांग्रेस दुने नं तसकं विवादया दथुइ बैठक जुयाच्वंगु दु । पार्टी प्रमुख प्रतिपक्षी दल जूसां नं प्रतिपक्षया भूमिका म्हिते मफयाच्वंगु, थुगुसीया चुनावय् तसकं बांमलाक पराजय जूगु, नेतातय्गु दथुइ पदया विवाद जुयाच्वंगु नापं पार्टी दुनेया समस्या समाधान याये मफयाच्वंगु खँय् विवाद केन्द्रित दु । थज्वःगु इलय् कांग्रेसया महासमितिया बैठक नं जुयाच्वंगु दु । थुगु बैठकय् पार्टी नेतृत्वप्रति तसकं आलोचना यायेगु ज्या जुयाच्वंगु दुसा आः भावी नीति व योजना दयेकेगु निंतिं नं तीव्र रुपं वहस जुयाच्वंगु दु । सत्तापक्ष व प्रमुख प्रतिपक्ष जक मखु राजतन्त्रवादीत नं थ्व इलय् तसकं सक्रिय जुयावःगु दु । इमिसं न्हियान्हिथं हे थीथी कथंया गतिविधि यानाहःगु दु । पुलांम्ह जुजु ज्ञानेन्द्रयात हाकनं जुजु दयेकेगु, हिन्दू राज्य कायम यायेगु धकाः सक्रिय जुयाच्वंगु दु । उकिया नितिं पुलांपिं जुजुवादीनिसें न्हून्हूपिं जुजुवादीत नापं वर्तमान सरकार व राजनीतिक दल खनाः असन्तुष्ट जुयाच्वंपिं तकं सक्रिय जुयावःगु खनेदु । न्ह्यागु हे जूसां जुजुवादीत नं थ्व इलय् छगू शक्ति कथं सतकय् खने दयावःगु दु । सत्तापक्ष नेकपा व प्रमुख प्रतिपक्ष नेपाली कांग्रेस दथुइ आः गुकथं वनेगु धकाः थःथःगु दल दुने तीव्र रुपं बहस व छलफल यानाच्वंगु दुसा मेखे जुजुवादी शक्ति नं खने दयावःगु दु । थ्व स्वंगू कथंया राजनीतिक शक्ति हे थौंया इलय् हावी जुजुं वयाच्वंगु दु । नेपाल कम्युनिष्ट पार्टी (नेकपा) शनिवाःनिसें न्ह्याःगु स्थायी कमिटीया बैठकय् अप्वः दुजःत पार्टीया नेतृत्व अध्यक्ष केपी शर्मा ओली व पुष्पकमल दाहाल विरुद्ध आक्रामक रुपं प्रस्तुत जूगु दु । बैठकय् नेतातय्सं पार्टी दुने नश्लवाद हावी जूगु, ब्यवहारय् भिंकेमाःगु, नेतृत्व हे गुट उपगुटय् लगे जूगु द्वपं बीगु ज्या तकं याःगु दु । पार्टीयात नेतातय्सं यकःति कथं संचालन याःगु, विधि व प्रक्रिया कथं पार्टी चले मयाःगु धकाः तसकं आक्रमक रुपं प्रस्तुत जुयाच्वंगु खः । स्थायी समितिया दुजःतय्गु दथुइ हे विवाद ज्यंके मफयाच्वंगु अवस्थाय् आः उगु पार्टीयात प्रदेश व जिल्ला अले स्थानीय तह तक गुकथं एकता याना यंकीगु खः धकाः मनूतय्सं न्ह्यसः तयाच्वंगु दु । दुने नेतातय्गु विवादया कारणं कार्यकर्तात झन झन निराश जुया वनाच्वंगु दु । पार्टी एकता नांया जक जुयाच्वंगु दुसा स्थानीय तहलय् ला एकता जूगु महसुस तकं याके फयाच्वंगु अवस्था मदु । अय्नं आः जुयाच्वंगु स्थायी समितिया बैठकय् तीव्र वहस व छलफलया दथुइ बांलाःगु खँ वइ ला धकाः कार्यकर्तातय्सं आशा यानाच्वंगु खनेदु । कांग्रेस दुनेया चलखेल महासमितिया बैठक मंसीर २८ गतेनिसें येँय् जुयाच्वंगु दु । आः कांग्रेसया कार्यदिशा छु जुइ धइगु विषययात कयाः हे सहलह ब्याकेगु ज्या न्ह्याकूगु दु । महाधिवेशन लिपा सर्वोच्च निकाय धइगु हे महासमिति खः । मूल विषय धइगु विधान मस्यौदा पारित यायेगु खः । संघीयताया स्वरुप कथं विधान तयार यायेमाःगु अवस्था दु । पार्टीया राजनीतिक, आर्थिक, सांगठनिक व लेखा प्रतिवेदन पेश यानाः छलफल यायेमाःगु अवथा खः । बैठकय् न्ववाःपिंसं पार्टी नेतृत्वं गुट उपगुट यानाः पार्टीयात स्यंकूगु अले नेतृत्वं हे उकिया जिम्मेवारी कायेमाः खँ तःगु दुसा एजेण्डाय् हे मदुगु हिन्दू राष्ट्र घोषणाया बारे तकं प्राथमिकता बिया न्ववायेगु यानाच्वंगु दु । बैठक जुयाच्वंगुया पिने ला झन हिन्दु राष्ट्रया पक्षय् ला ल्हाःचिं मुंकेगु अभियान तकं संचालन यानाच्वंगु दु । कांग्रेसया निंतिं योगदान याःपिं व अन्यायलय् लानाच्वंपिं कांग्रेसया नेता कार्यकर्तातय्गु संरक्षणय् पार्टीया भूमिका प्रभावकारी दयेकेमाःगु, कांग्रेस दुगु हे गामय् माओवादी आन्दोलनया परिवारया सदस्यत गुमे याःपिंत यायेमाःगु व्यवहार, स्वदेशय् थःपिनिगु भविष्य सुनिश्चितता मदयाः खाडी मुलुकय् श्रम मियाच्वंपिं नेपाःमिपिनिगु प्रति कांग्रेसया धारणा, प्रधानमन्त्रीया किपा थामय् तयेगु ज्या याःगु तर न्यायया निंतिं निर्मलाया किपा तिके मबिउगु सरकारी दमनया सवालयात कयाः, संविधान संशोधनया माग याना वयाच्वंपिं मधेसी जनताप्रति दृष्टिकोण स्पष्ट यायेमाः धकाः नेतृत्वयात माग यानाच्वंगु दु । थुगु ल्याखं स्वल धाःसा कांग्रेसया नेतृत्वयात कार्यकर्तातय्त छगू हे थासय् तया यंकेगु नितिं झन झन चुनौती अप्वया वयाच्वंगु दु । पार्टी दुने हिन्दू राज्यया पक्षधरत खने दयावःगुलिं पार्टी धर्म निरपक्षेताया पक्षय् जूसां नं गुकथं न्ह्याः वनेगु धइगु तःधंगु हाथ्या ब्वलना वःगु दु । हिन्दू राज्यया नामय् जुजुवादीतय् चलखेल पुलांम्ह जुजु ज्ञानेन्द्र शाहया जयजयकार यानाः हिन्दू राज्यया माग याइपिं मनूतय्सं थ्व इलय् गणतन्त्रया विरुद्ध तकं नारा थ्वयेकेगु यानाहःगु दु । राजतन्त्रया समर्थकतय्सं गणतन्त्रयात फाँसी बिउ धकाः नारा थ्वयेकेगु, संघीयता खारेज या धायेगु व हिन्दू राष्ट्र कायम या धकाः नाराबाजी यायेगु ज्या यानाहःगु दु । नेपाःया राष्ट्रिय ध्वाँय् ज्वनाः येँनिसें स्वनिगलं पिने तकं प्रदर्शन यायेगु ज्यायात तीव्रता बियाहःगु दु । पुलांम्ह जुजु ज्ञानेन्द्र नं थीथी धार्मिक ज्याय् सक्रिय जुयावःगुलिं नं हिन्दूवादी व राजतन्त्रवादीत सतकय् खने दयावःगु दु । उकिं गुलि गुलिसिनं आः नेपालय् धार्मिक ल्वापु तकं जुइफु धायेगु यानाहःगु दु । थुकथं नेपाःया राजनीतिइ स्वंगू कथंया शक्ति सक्रिय जुयाच्वंगु दु । थ्व स्वंगू शक्ति गुकथं वनी धइगु सवालय् अझ नं स्पष्ट जूगु मदुनि । कन्हय्या दिनय् झन झन स्पष्ट जुयावनी । अले जक नेपाःया राजनीति गुखेपाखे वनी धकाः धाये फइगु अवस्था वइ ।"
https://nepalbhasatimes.com/15755,बिचाः,  ,पद्मरत्न सिनाः नं म्वानाच्वंगु दु,"जनकवि दुर्गालाल श्रेष्ठं थ्वहे न्हिपती छापे जूगु ‘पद्म व जि’ धइगु च्वसुइ पद्मरत्न तुलाधरयात अन्तर चक्षु चाःम्ह धयादीगु दु । थ्व धाःगु छु खः बांलाक थुइकेमाः थें च्वं । अन्तर चक्षु धइगु दुनेया मिखा खः । थुकियात नुगः मिखा धाःसां पाय्छि जुइ । धार्मिक खँग्वः छ्यलाः धायेगु खःसा अज्याःगु मिखा चाःपिनि दृष्टि सम्यक दृष्टि जुइ ।                                                         खःगुयात खःगु धकाः थुइकेगु, मखुगुयात मखुगु धकाः थुइकेगु, देय्या, समाजया परिस्थितिया यथार्थवोध यानाः जागरुक जुयाच्वनीम्ह सचेत नागरि धाथें सम्यक दृष्टि दुम्ह खः । ख्वाः स्वयेबलय् सोझाम्ह थें च्वंसां वास्तवय्वय्कः सु खः धइगु खँ वय्कःया ज्यां यच्चुक सी दयेधुंकूगु दु । थुथाय् जितः लुमनावः, वि.सं. २०२२ सालया भाषिक आन्दोलनया झ्वलय् त्वाःत्वाःपतिं वालय् छक्वः जुइगु नेपालभाषा साहित्य सम्मेलनय् जि नं थ्यंं, अप्वः थासय् । यद्यपि जि अबले मचा हे तिनि । भाषानिभाः प्रेमबहादुर कसाः, हितकरवीर सिंह कंसकार, भिक्षु सुदर्शन आदिपिंसं तत्कालीन पञ्चायती सरकारं झीगु भाषायात दमन याःगु बारे न्ववानादीगु जिं नं न्यना । उगु हे ताकय् पद्मरत्न छम्ह जोशिलो वक्ता जुयादीधुंकल । तत्कालीन सरकारया साम्प्रदायिक नीतिया घोर विरोध यानाः गनं गनं भाषण यानादीगु जिं खना । जिं वय्कःयात म्हसिउगु अबलेनिसें खः । वय्कः छम्ह नांजाःम्ह साहित्यकार नं खः धइगु खँ वय्कःया निबन्ध ‘बाथरुम’ व ‘बुलुमि’ निबन्ध सपूm ब्वना । न्हापा वय्कः च्वनादीगु छेँ येँया न्हाय्कंत्वालय् खः । जिपिं च्वनेगु असनय् । तर वयकःयात जिं बांलाक म्हमसिउ । न्वतुइगु ला खँ हे मंत । वय्कलं पिकयादीगु नेपालभाषाया न्हिपौ ‘नेपालभाषा पत्रिका’ छापे जुइगु वय्कःया प्रेस मदन प्रिन्टिङ प्रेसय् वंसांनिसें वय्कःलिसे खँ ल्हायेगु ह्वःताः चूलात । उबले वय्कलं ‘झी’ लय्पौ नं पिकयादीगु । वहे पत्रिकाय् च्वसु बीत जि गबलें गबलें अन वनेगु । भूषणप्रसाद श्रेष्ठ, रमेशकाजी स्थापित, मल्ल के. सुन्दर, अमृतरत्न तुलाधर आदिपिं पद्म दाइया ज्याकुथी हे नापलानाः म्हसिउपिं खः । उगु इलय् नेपालभाषाया साहित्यकारपिं नापलाये माल धाःसा कि नातिवज्रया पसलय् वनेगु, कि पद्म दाइया ज्याकुथी वनेगु । थ्व थनिं पीदँ न्ह्यःया खँ खः । थुथाय् रमेशकाजी स्थापितजुं धयादीगु छता खँ पाय्छि खः, पद्म दाइनं न्ह्यागुं ज्या यानादी । अबले थीथी थासय् इलय् ब्यलय् गोष्ठी जूसा उकिया तयारी यायेत पद्म दाइ भचा न्हापां थ्यंकाच्वनी । गबलें मेच ल्ह्ययाः मिले यानाच्वनी, गबलें थः हे उद्घोषक जुयादी, गबलें सभानायः जुयाच्वनीसा गबलें विद्रोही वक्ता । सनिलय् वय्कःया ज्याकू मदन प्रिन्टिङ प्रेसय् वनेबलय् जिं अप्वः धइथें खं, मनूत ग्वाल्ल मुनाच्वनी । पद्म दाइ अन हे न्ह्यःने फ्यतुनाः च्वये माःगु च्वयाच्वनी । खँ ल्हानाच्वंपिंत माःगु लिसः नं बियाच्वनी । झीत छुं च्वये माल धाःसा एकान्त माः । तर वय्कः अथे मखु । व छगू वय्कःया विशेषता खः । मेगु खँ, वय्कःया च्वसा धइगु चिन्तामणि झोला थें खः । गुलिस्यां बाखं, गुलिस्यां नाटक, गुलिस्यां ख्यालः वय्कःयात च्वकः वयाच्वनी । धाःधाःपिंत धाःधाःगु च्वया बीफु । थज्याःगु धइगु म्हो जक जक च्वमिपिंके दइ । वय्कः छम्ह बहुप्रतिभाशाली च्वमि खः । थ्वहे सन्दर्भय् छता खँ लुमना वः । थनिं पीदँ न्ह्यः ‘मुनासः’ संस्थापाखें राष्ट्रिय सभागृहय् दँय्दसं ख्यालः कासा याइगु । उकी ब्वति कायेत छथ्वः पासापिंसं पद्मदाइयात ख्यालः च्वकः वन । वय्कलं खुइँखुइँ हे च्वया बिल । उकिया शीर्षक खः – ‘आः जितः नं तन्तन् दया वल ।’ थुकी मानसिक रोग सम्बन्धी डाक्टरं विरामी जाँचे यायां लिपा थःहे वँय् थें जुइ । अले आः जितः नं तन्तन् दया वल धकाः चिल्लाय् दनाः हाला हइ । उगु कासाय् सिरपाः त्याकूगु थ्व ख्यालः मेमेथाय् नं तःथाय् क्यन । वय्कःया थज्याःगु हे मेमेगु ख्यालःत ‘खर्दारया बजेट भाषण’, ‘वा वल फय् वल’ नं तसकं स्याचु । च्वमि पद्मरत्नजुया थज्याःगु हे ख्यालः मुनाः ‘आः जितः नं तन्तन् दया वल’ नामं सफू पिहां वःगु दु । उकी च्वमिं गुलि नं हास्यव्यंग्य ब्वया तल, व आः नं सान्दर्भिक जू । छाय्धाःसां आः झीथाय् बहुदल वयेधुंकूसां, गणतन्त्र वयेधुंकूसां सीमित छथ्वःचा मनूतय्सं राज्यया सम्पत्ति लुटे यानाच्वंगु दु । जनतायाके कर कायेगु बाहेक राज्यं हे छुं हे याःगु मखु । नयेत मगाःसां नं कर्मचारीतय्सं तलबया १५ प्रतिशत, छेँ पसः बालं तइपिंसं १२ प्रतिशत कर पुला हे च्वनेमाः । तर समाजय् न भ्रष्टाचार पनेफु, न अपराध पनेफु । पद्मरत्न थेंज्याःम्ह स्यलाःम्ह साहित्यकार हानं जन्मे जुइ माःगु दु थन । वय्कलं साहित्यया यक्व विधा च्वयादिल । अय्सां वय्कः दकलय् न्हापां ला आत्मपरक निबन्ध विधाया सफल च्वमि खः । थज्याःगु निबन्ध च्वयेत कल्पना शक्ति अप्वः माः । वय्कः तार्किक शक्ति नं बल्लाःम्ह च्वमि खः । ‘बाथरुम’ व ‘कुसि’ ब्वनेबलय् अथे हे सी दु । ‘कुसि’ च्वखँय् कुसि तसकं चीधिम्ह प्राणी जूसां म्वायेगु लागिं सीत मग्याःम्ह धकाः च्वछायातःगु दु । थज्याःथज्याःगु हे च्वखँ च्वयादीगुलिं आत्मपरक निबन्धया न्ह्यलुवा प्रेमबहादुर कसाः लिउ वय्कः हे जुइ धकाः मधासें मगाः । वय्कःया चिनाखँ पलेस्वां तुलाधरया नामं ‘झी’ लय्पती गबलें गबलें पिहां वःगु जिं खना । वय्कलं बःचाधंगु उपन्यास ‘हसिना’ च्वयादीगु दु । बाखं च्वयादीगु दु । ख्यालः समाचार नं च्वयादी । ख्यालः ला झन गुलि गुलि । ख्यालः अप्वःसिनं ययेकीगु विधा खःसां थ्व च्वयेत अःपु मजू । रामशेखर, श्रीकृष्ण अणु व पद्मरत्नया ख्यालः स्वयाः इतिइति मन्हिउपिं व लापा मथाःपिं स्वकुमि दये थाकुइ । तर आः वय्कःपिं स्वम्हं मदयेधुंकल । ध्याचू च्वमि सूर्यबहादुर पिवाः ला झन् यक्व न्ह्यः हे मदयेधुंकल । आः झीगु ख्यालः साहित्यय् हृदयप्रसाद मिश्र, सुरेश किरण थेंज्याःपिं छम्ह निम्ह बाहेक मेपिं खने मदु । ख्यालः साहित्य थकायेगु लागिं हानं धेंधेंबल्लाः कासा ग्वसाः ग्वयेमाःगु दु । वि.सं. २०३६ सालय् पद्मरत्न तुलाधरजुया अध्यक्षताय् नेपालभाषा मंकाः खलः नीस्वन । उबलेनिसें वय्कः सी दयेक नेवाः न्ह्यलुवा कथं न्ह्यज्यानादिल । ने.सं. ११०० निसें न्हूदँया लसताय् विशाल ¥याली पिकयाः नेपाल संवत्यात सरकारी मान्यता बीकेगु गुगु अभियान न्ह्याकल, व पद्मरत्नजुया हे नेतृत्वय् जूगु खः । लिसें देय्या थीथी जातिया थीथी भाषायात समान अधिकार बीकेगु निंतिं नं मंकाः खलःपाखें सः थ्वयेकेगु ज्या जुल । आः नेपालय् गणतन्त्र वयेधुंकूगु परिप्रेक्षय् वःगु संविधानयात एकदम उत्कृष्ट संविधान धाःसां थीथी जाति व भाषां थःगु अधिकार अझं काये खंगु मदुनि । उकिं थुकिया विरुद्ध नं पद्मरत्नजुं धयादी थें हानं आन्दोलन न्ह्याकेमाःगु आवश्यकता दनि ।देय्या राष्ट्रिय राजनीतिया छम्ह चर्चित व्यक्तित्वकथं वय्कः उबले स्थापित जूगु खः, गुबले वय्कलं चुनावय् ब्वति कयादिल । थ्व वि.सं. २०४३ सालया खँ खः । अबलय् थाय्थासय् वय्कलं बियादीगु सारगर्वित भाषण व अत्यधिक मात्राय् बिक्री जूगु वय्कःया भाषणया क्यासेटं यक्व हे मनूत प्रभावित जूगु खः । चुनावय् वय्कः दकलय् अप्वः मत हयाः तत्कालीन रापस सदस्यय् निर्वाचित जुयादिल । राष्ट्रिय पंचायतय् दकलय् न्हापां पंचायतया हे घोर विरोध यानाः भाषण यानादिल । पंचया पंचत जक दुगु थासय् छम्ह अपंच दुहां वनाः वहे व्यवस्थाया विरोध यायेगु धइगु चाःचू खँ मखु । थुबलय् वय्कःयात नियमापत्ति यानाः दकलय् अप्वः डिस्टर्ब याःपिं सुशीला थापा थेंज्याःपिं कट्टर पंचत खः । अय्नं वय्कलं थःगु खँ धयां त्वःतल । वय्कःया थ्व पलाःयात जनतां उच्च मूल्यांकन याःगु दु । वि.सं. २०४६ सालया जनआन्दोलनया पूर्व तयारीया निंतिं कांग्रेस व कम्युनिष्टयात छगू हे थासय् हयेगुली नं वय्कलं महत्वपूर्ण भूमिका म्हितादीगु खः, थ्व नं छगू ल्वःमंके मफइगु घटना खः । वय्कः तसकं लोकंह्वाःम्ह जूगुलिं हे बहुदल वयेधुंकाः २०४७ सालया आम निर्वाचन व २०५१ सालया मध्यावधि निर्वाचनय् छम्ह स्वतन्त्र वामपन्थी उम्मेदवारया हैसियतं त्याकेत ताःलात । ०५१ सालय् मनमोहन अधिकारी नेतृत्वया सरकारय् वय्कः स्वास्थ्य व श्रममन्त्री जुयादिल । उगु इलय् वय्कलं ‘नेपालभाषाया वास्तविक नां नेवारी मखु, नेपालभाषा हे खः’ धकाः क्याबिनेटं पास याकादीगु खः । थ्व झीगु निंतिं गौरवया खँ खः । लिपा जनयुद्धया इलय् विद्रोही माओवादीयात सरकारलिसे वार्ता याकेगु निंतिं नं वय्कलं सहजकर्ता जुयाः महत्वपूर्ण भूमिका म्हितादिल । जीवनया सन्ध्या इलय् स्वास्थ्यं साथ मबिउगुलिं वय्कलं चुनावय् ब्वति कया मदी । अथे खःसां आदिवासी जनजाति व भाषाया निंतिं जूगु आन्दोलनय् धाःसा वय्कलं सक्रिय भूमिका म्हिता वयाच्वनादीगु खः । वय्कः मदये निला ति न्ह्यः वय्कःया ज्याःजक्वंया लसताय् वय्कःयात तःजिक नागरिक अभिननन्दन याःगु खः । अबलय् नं वय्कः उलि लय्ताःगु धाःसा खनेमदु । थःगु मांभाय्यात झीसं हे वास्ता मयाना हयाच्वंगुयात कयाः वय्कलं नुगः मछिंकादिल । अबलय् वय्कलं धयादीगु खः, ‘सरकारयात जक मखु, झीसं थः मस्तलिसे झीगु मांभासं खँ ल्हायेगु निंतिं नं आन्दोलन यायेमाःगु दु ।’ वय्कलं थःगु जीवनय् बियादीगु दकलय् लिपांगु सन्देश थ्वहे खः ।वय्कःया जोशपूर्ण भाषण न्यनेबलय् वयकः ल्याय्म्ह हे तिनि थें च्वं । वय्कलं हनेबहम्ह वाङ्मय शताब्दीपुरुष सत्यमोहन जोशी थें सछि दँतक म्वायेगु इच्छा यानादीगु खः । तर दैवं ७७ दँया उमेरय् ने.सं. ११३८ या अन्त्यपाखे वय्कःया जीवनलीला अन्त्य यानाबिल । नेपालभाषा ख्यलय् छगू तःधंगु भुखाय् ब्वल । वय्कःया अवसान धइगु देय्या निंतिं हे नं छगू अपूरणीय क्षति खः । थौं वय्कः झीगु न्ह्यःने मदुसां आदिवासी जनजाति, मानवअधिकार व नेपालभाषाया निंतिं वय्कलं गुगु विचार त्वःताथकल, व धाःसा सदां ल्यनाच्वनी । मनूया म्ह स्वयां नं वयागु विचार महत्वपूर्ण खः । थ्व ल्याखं वय्कः सीधुंकूसां झीगु न्ह्यःने म्वानाच्वंगु दु, वय्कलं कीर्ति त्वःता थकूगु दु । उकी वय्कःया सः थ्वयाच्वंगु दु ।"
https://nepalbhasatimes.com/15669,बिचाः,  ,मेगु छु याये फइ ?,"हालय् । प्रधानमन्त्री केपी ओलीं थःत कुंखिनेत ताःलाःपिं बुद्धिजीवि व राजनीतिक विश्लेषक विश्लेषकतय्त चुनौति बियाः धाइ । ‘बुद्धिजीवि धाःपिं सु गज्याःपिं जिं म्हमसिउ । बहस यायेत जि तयार जिं छम्ह छम्हेसित क्वःथलेफु । यानाबी ।’ हालय् देशय् जूगु छगू विदेशी सम्मेलनय् प्रधानमन्त्रीं ब्वति काःगु खँय् प्रधानमन्त्रीया प्यखेरं आलोचना जुइ ।                                                         विवाद पिहां वइ । धाइ व सम्मेलन क्रिश्चियन धर्मावलम्बितय् आयोजनाय् जूगु खः ।प्रधानमन्त्रीजु स्वयम स्वन्हुतक सोल्टी होटलय् च्वनी । व सम्मेलनय् ब्वति कायेत । आयोजक संस्थां प्रधानमन्त्री ओलीजुयात कुशल शासकया रुपय् कदर यासे तक्मा प्रदान याइ । प्रधानमन्त्रीजुं तक्मा स्वीकार याइ । प्रधानमन्त्रीजुं विवादास्पद सम्मेलनय् सक्रिय ब्वति काल । थ्व शोभनीय मजुल । धर्म निरपेक्षी देशय् । क्रिश्चियन धर्मयात सरकारीस्तरं छाय् च्वय् च्वय् धायेकल । छथ्वः बुद्धिजीवितसें थ्व सम्मेलन राष्ट्रघाती खंकी । प्रधानमन्त्रीजुं थ्व सम्मेलनय् क्यंगु सक्रियता गलत खः । खतरापूर्ण । बुद्धिजीवितय्सं आक्रामक धंगं प्रतिक्रिया प्वंकी । स्वयम प्रधानमन्त्रीजुया सत्तारुढ दलया छम्ह होनहार नेता भीम रावलं हे नं थ्व क्रिश्चियन सम्मेलनय् प्रधानमन्त्री स्वयमया सक्रिय सहभागितायात कयाः तिक्त, कटु आलोचना याइ । थ्व प्रकरणयात पार्टीं गम्भिर धंगं बहसय् हये । छथ्वः बुद्धिजीवि, राजनीतिक विश्लेषकतय् तिक्त आलोचना न्यनाः प्रधानमन्त्रीजुं नं प्रतिआक्रमण भासं थःगु प्रतिक्रिया बी । बुद्धिजीवि धाःपिंलिसे खुल्ला बहस यायेत थः तयार छम्ह छम्हेसित माथ नका बी अर्थात क्वथला बी । अठोट प्वंकी । विशेष यानाः छथ्वः बुद्धिजीवि, राजनीतिक विश्लेषकतय् तिक्त आलोचना न्यनाः प्रधानमन्त्रीजुं नं प्रतिआक्रमण भासं थःगु प्रतिक्रिया बी । बुद्धिजीपि धाःपिंलिसे खुल्ला बहस यायेत थः तयार छम्ह छम्हेसित माथ नका बी अर्थात क्वथला बी । हाँक बी । आक्रोश प्वंकी । प्रधानमन्त्रीजुया आवेशं जाःगु हाथ्या पिहां वसेंलि थ्व विषयं न्हूगु मोड काइ । बुद्धिजीवि व पत्रकारतय्सं प्रधानमन्त्री ेथेंज्याःम्ह राष्ट्रया अभिभावकं थज्याःगु क्वह्यंगु असहिष्णु भाय् छ्यले मजिउ । थ्व अशोभनीय खः । प्रधानमन्त्रीं धैर्य कयाः थःगु खँ जनतायात थुइकेमाः । अःखः चुनौतिया भाय् नवानाः जनतालिसें जोरि खोजे याये मजिउ । चौतफिं टिकाटिप्पणी जुइ । टि.भी. छगू ज्याझ्वः । विषय प्रधानमन्त्रीजुया कथित क्रिश्चियन सम्मेलनय् ब्वति काःगुयात कयाः । सहभागिताय् प्रधानमन्त्रीजुया प्रेस सल्लाहकार व अन्य मेपिं निम्ह बुद्धिजीवि । उगु बहस ज्याझ्वलय् प्रधानमन्त्रीजुं ‘ढाले याना बी’ धकाः आलोचकतय्त प्रमजुं बिउगु हाँकयात कयाः बुद्धिजीवितय्सं न्ह्यसः थनी । ‘प्रधानमन्त्री पदय् च्वनाच्वंम्हेसिनं थज्याःगु निम्नस्तरया भाय् छ्यलेगु ल्वःला ?’ प्रधानमन्त्रीया प्रेस सल्लाहकारं उकिया लिसः बी ‘प्रधानमन्त्रीं छ्यःगु खँग्वःयात मखु, आशययात थुइकेमाः । शब्दया अनेक अर्थ दइ । थुइकेगु आशययात खः । प्रधानमन्त्रीं बुद्धिजीवितय्त ‘जिं माःगु खँ थुइका बी’ धाःगु खः । थुकी अनावश्यक विवाद, बहस याना च्वनेमाःगु मदु ।’ प्रेस सल्लाहकारं प्रधानमन्त्रीजुया बचाउ याइ । तर उम्ह प्रेस सल्लाहकारं हे प्रधानमन्त्रीजुयात निराधार खँय् आलोचना यायेगु विना प्रमाण लाक्वपाक्व धायेगु प्रवृत्ति खने दयाच्वंगु दु । थ्व निन्दनीय खः प्रेस सल्लाहकां बुद्धिजीवितय्त न्याकी । प्रेस सल्लाहकारया खँ न्यने । प्रधानमन्त्रीजुया भाषण, भाषा थुइकेत सामान्य शब्दकोषया लिधंसा कयां जक मगाः खनिं । न्हूगु आशय कोषया नं आवश्यक जुइ । गन ‘ढले याना बी’या आशय थुइका बी । अर्थ छ्याना तइ ।प्रधानमन्त्री केपी ओलीया ‘ढले’ यानाबी, अभिव्यक्ति न्यने । कांग्रेसया सभापति शेरबहादुर देउवा नं लुमनी । देउवाया थीथी अन्तर्वार्ता न्यने । अन्तर्वार्ताय् न्ह्यसः तइपिंत देउवां ‘सुम्क च्वं’, ‘अप्वः हालेमते’ धकाः तुच्छ वचन ल्हाःगु लुमनी । शायद थज्याःगु अशोभनीय बोलीयात वय्कःया आशयशास्त्रं थुकथं बचाउ याइ । व मसिउ । तर थ्व चरित्र अहंकारी प्रवृत्तिया द्योतक खः । उकी शंका मदु । धाइ । देशय् थौं प्रजातन्त्र वल । निरंकुशताया अन्त्य जुइ । मानवअधिकारप्रति सचेतना वृद्धि जुइ । प्रधानमन्त्रीजुपिंसं नं थःथःगु धापू, भाय्या सन्तुष्टि काःगु जुइ ।वय्कःपिनि आशयशास्त्र ब्वनाः, थुइकाः जनतां म्हुतुप्वाः तिनाच्वनेमाः । मेगु छु याये फइ !"
https://nepalbhasatimes.com/15533,बिचाः,  ,विश्वय् हलचल हःगु स्वंगू घटना,"वंगु वालय् जूगु स्वंगू राजनीतिक घटना क्रमं एशिया, युरोप व अमेरिकाय् तकं तरंगित यानाबिल । छगू अफगानिस्तानया गृहयुद्धयात अन्त यायेगु लागि अमेरिकां पाकिस्तानयात शान्ति प्रक्रियाया ज्याय् ग्वाहालि यायेमाल धाःगु खँ, मेगु युरोपया राजनीतियात हे प्रभावित जुइगु कथं फ्रान्सया मजदूर जक मखु विद्यार्थीत तकं नं राष्ट्रपति विरुद्ध सतकय् कुहां वयाच्वंगु घटना व मेगु भारतय् न्यागु प्रदेशया चुनावया नतिजाया घटनाक्रमं यानाः भारतय् जक मखु एशियाया राजनीतिइ नं छुं हिउपा वयेफु धकाः राजनीतिक विश्लेषकतय्सं अनुमान यायगु ज्या यात ।                                                         अथे धयागु न्ह्यःने वयाच्वंगु भारतया आम चुनावया लिच्वः एशियाया राजनीतिइ तकं नं छुं भचा हिउपाः वयेफु धकाः अनुमान यानाहःगु दु । न्हापाया राजनीतिक घटनाक्रम खः अफगानय् गृहयुद्ध जुयाच्वंगु १८ वषृ दयेधुंकल, अझ नं अन्त जुइगु लक्षण खनेमदु । जब अफगानया तालिवान सरकारयात अमेरिकाया सैनिक बलं पतन यानाः थः कतांमरि नेतातय्त सत्ता छ्वयेत सफल जुल, तर देशय् शान्ति वातावरण हयेत अमेरिका असफल जुल । थ्व हे कारणं तालिवान शासन ला अन्त जल, तर तालिवान लडाकुत अफगान सरकारनाप जक संघर्ष यानाच्वंगु मखुकि अमेरिकाया सेना नापं नं संघर्ष याना वयाच्वन । अफगानया गृह युद्धया कारणं यानाः अफगानया धनजन जक नाश ज ुयाच्वंगु मखु, अमेरिकाया सेना व हतियार नं यक्व नाश जुयाच्वंगुलिं यानाः अमेरिकाया अर्थतन्त्रय् तक नं नकारात्मक असर लानाच्वंगु दु । थ्व हे कारणं यानाः अमेरिकाया राष्ट्रपति ट्रम्पं पाकिस्तान सरकारयात अफगानय् शान्ति वातावरण हयेगु लागि भूमिका म्हिते माल धकाः अनुरोध यात । न्हापा राजाया शासनया इलय् अफगानिस्तानया जनतात शान्ति व आनन्दं जीवन हनाच्वंगु खः । जब अफगानया राजातय्सं अंग्रेजतय्गु आज्ञा पालना मयात धकाः सन् १९२९ साल पाखे राजा अमानुल्लाह फ्रान्स, जर्मन व इटालीया भ्रमणय् वंगु इलय् अंग्रेजतय्सं माक्व ध्यबा खर्च यानाः दलाल अफगानी नेता व कार्यकर्तात गांगामय् छ्वयाः प्रचार याकल, ज नताया राजा व राजनी मोजमस्ति याः वन । युरोपया राजनीति नं इलय् ब्यलय् परिवर्तन जुयाच्वं । युरापय् प्रजातन्त्र व्यवस्थाया राजनीति यक्व दँ दँ तक चले जुल । प्रजातन्त्रय् नं पूँजीपतित झन झन सम्पन्न जुजुं वनाच्वनसा बहुसंख्यक जनताया आर्थिक अवस्था परिवर्तन मजू थज्याःगु प्रचारं यानाः राजाप्रति जनतां घृणा यात । अझ थुलि जक मखु दलाल नेतातय्त ल्हातय् कयाः राजाया विरुद्ध विद्रोह याकल । आखिरय् राजाया अन्त यायेगु खेल सफल याकाः दलाल नेता नादिर खानयात सत्ताय् छ्वयेगु ज्या यात । व इलंनिसें अफगानया हालत स्यना वनाच्वंगु खः । दलाल व स्वार्थी नेतात देशया लागि भस्मासुर खः धयागु प्रमाण अफगानया घटनां नं प्रस्ट यानाबिल ।युरोपया राजनीति नं इलय् ब्यलय् परिवर्तन जुयाच्वं । युरापय् प्रजातन्त्र व्यवस्थाया राजनीति यक्व दँ दँ तक चले जुल । प्रजातन्त्रय् नं पूँजीपतित झन झन सम्पन्न जुजुं वनाच्वनसा बहुसंख्यक जनताया आर्थिक अवस्था परिवर्तन मजुल । बहुसंख्यक जनताया जीवनस्तर सुधार मजूगु कारणं यानाः प्रजातन्त्त प्रतियात हे अविश्वास यायेगु सुरु यानाहल । जब बहुसंख्यक जनतां प्रजातान्त्रिक व्यवस्थायात हे अविश्वास यानाहःगु कारणं यानाः हानं राष्ट्रवाद व नव राष्ट्रवादया राजनीति सुरु जुल । राष्ट्रवादया नारा ज्वनाः इम्मानुअल म्याक्रें नं फ्रान्सया राष्ट्रपति जुइत सफल जुल । म्याक्रों चुनावया इल्य् क्रान्तिकारी परिवर्तन हयाः राष्ट्रया विकास उच्च यानाः बहुसंख्यक जनताया कल्याण यायेगु धकाः बचन बियावःगु खः । म्याक्रों राष्ट्रपति जुइत सफल ला जुल, तर सामाजिक न्याय बीगु खँय् ध्यान त्वःताः पूँजीपतितय्त अप्वः सुविधा बिइगु लागि करय् भारी छुट यानाबिल । अथे धयागु पूँजीपतितय्त झन अप्वः सम्पन्न जुइगु मौका बिल । बहुसंख्यक साधारण जनतायात धाःसा राहत मखु आहत बिइगु ज्या यात । अथे धयागु विद्यार्थी व न्यून आय दुपिं जनतायात बियातःगु सहुलियतय् रोक यानाबिल । राष्ट्रपति म्याक्रों सुधार ला यात, तर धनी वर्गयात झन धनी यायेगु, गरिब जनतायात झन गरिब यायेगु ज्या जक यात । राष्ट्रपतिया ज्या खनाः जनता दिक्क जुयाच्वंगु इलय् हानं इन्धनया चर्काे भाः वृद्धि यानाः अझ जनताया आर्थिक स्थिति झन डाँवाडोल यानाबिल । थ्व हे कारणं यानाः फ्रान्सया बहुसंख्यक जनता सतकय् कुहां वयाः सरकारया विरुद्ध चर्को आन्दोलन यात । आन्दोलनया रुप छु जुइगु खः स्वयेगु ल्यं दनि । भारतय् नं न्यागू राज्यय् जूगु चुनावया लिच्वः कथं भाजपा पराजित जुल । मध्यप्रदेश, राजस्थान, छत्तिसगढय् कांग्रेस पार्टी विजय प्राप्त यातसा मिजोरम व तेलगनाय् क्षेत्रीय पार्टीत विजय जुल । भारतय् नं फ्रान्सय् थें सुधार कार्यक्रम धकाः पूँजीपतितय्त झन झन धनी यायां यंकाच्वनसा किसान, मजदुर व मध्यम वर्ग जनतायात ध्यान बीगु त्वःतूगु जक मखु, अझ किसान व मजदूरयात झन झन समस्या अप्वयेका यंकाच्वंगुलिं यानाः भाजपा खनाः जनता वाक्क दिक्क जुयाच्वंगु खः । मेगु कारण खः, भाजपाया उच्च नेतातय्सं राष्ट्रवादया चर्को नारा यानाच्वनसा मेखे हानं धर्मया नामं राजनीति यानाच्वंगु नाः नं जनता दिक्क जुया च्वनेत बाध्य जुल । जनतां थथे नं धायेगु सुरु यात अयोध्याय् राममन्दिर निर्माण जुल कि जनताया गरिबी समस्या समाधान जुइगु खः ला धकाः नं न्ह्यसः थनेगु सुरु यानाच्वंगु दु । अथे धयागु जनतायात धार्मिक मुद्दा मखु, आर्थिक मुद्दा् ध्यान बियाः जनतां समस्या समधान याना वनेमाल धायेत्यंगु खः । अमेरिकाय् डोनाल्ड ट्रम्प राष्ट्रपति जुइत सफल जूगु कारण खः मध्येम वर्गया जनतां साथ बिउगुलिं । छाय्धाःसा चुनाव प्रचारया क्रमय् थथे धायेगु यानाच्वन– सरकारपाखें अप्वः फाइदा कयाच्वंपिं धनि वर्गत खः । सरकारं नं धनि वर्गया खँ न्यनाः मध्यम वर्ग व निम्नवर्गयात बेवास्ता यानाच्वनी । मेगु खँ नेतां निसें कर्मचारीतन्त्रं पेन्सन निसें अनेक सुविधा कयाच्वनी । थुकिया अर्थ छु धाःसा आर्थिक रुपं सम्पन्न जुयाच्वंपिं नेतात व उच्च अधिकारीतय्त छाय् अप्वः आर्थिक सुविधा बीमाल, उमित अप्वः आर्थिक सुविधा बियाच्वंगुलिं यानाः देय्या आर्थिक क्षेत्रय् नकारात्मक असर लानाच्वंगु खँ नं ट्रम्प धयाच्वनी । हान. मेगु खँ देशय् बेरोजगारी बढे यानाः छाय् बेरोजगार भत्ता बीमा धकाः नं न्ह्यसः थनाच्वनी । वास्तवय् ट्रम्पया भनाइ सत्य खः ।  "
https://nepalbhasatimes.com/15844,बिचाः,  ,भाषा जाति संरक्षणया खँ,"स्वयेबलय् छुं हे मखुथें च्वंसां भाषा नीति सही जूगु व मजूगुया जक लिधंसाय् देसय् थीथी भाषाभाषी, जनजाति व अल्पसंख्यक जातिया सुरक्षा, सम्वद्र्धन व प्रगतिया खँ क्वःछीगु ज्या जुयाच्वनी । नेपालय् नेपाल सरकारं लागू यानातःगु भाषा नीति स्पष्ट मजू । अथे जुयाः नं बहुसंख्यक बहुजातीय मुलुकय् आपालं नेपाली जनता थःपिनि भाषा सुरक्षा याये मफयाः ध्याकुनय् लानाच्वंगु स्थिति दु ।                                                         मेगु ला छु नेपालभाषा, मैथिली भाषा थेंज्याःगु देसय् दकलय् पुलांगु भाषा व समृद्ध भाषा तकं अज्याःगु हे भाषा नीति गलत जूगु कारणं विस्थापित जुजुं वनाच्वंगु स्थिति दु । थथे हे जुयाच्वन धाःसा म्हिगः विश्वय् हे अत्यन्त समृद्ध भाषा जुयाच्वंगु संस्कृत भाषा गथे थौं मृत भाषा घोषणा जूगु खः नेपालभाषा, मैथिली भाषा नापं नेपाःया हाल रेकर्ड दुगु १२३ गू भाषा छगू छगू यायां आखिर मृत घोषणा हे याये म्वायेक सिना वनीगु खनेदु । वर्तमान सरकारं आः नकतिनि देय्न्यंकंया स्कुलय् अनिवार्य रुपं संस्कृत भाषायात लागू यायेगु तयारी याःगु खः । राजनीतिक पार्टीत थःथःगु अधिवेशन, महाधिवेशन व राजनीतिक दाउपेचय् व्यस्त जुयाच्वंगु इलय् सदनं पारित यायेत हःगु थ्व विधेयक संघीय समाजवादी फोरमया सांसद राजेन्द्र श्रेष्ठं चर्को बिरोध यानाः पनाः जक उकियात लागू याये मफयाच्वन । यदि उगु विधेयक पारित जूगु खःसा २०४६÷४७ सालय् हे लागू यायेत्यंगु इलय् व्यापक जनमानसं विरोध यानाःलि लिहां वनाच्वंगु अनिवार्य रुपं संस्कृत शिक्षा लागू यायेगु खँ वर्तमान प्रगतिशील धाःगु सरकारं लागू याइगु खइ । अनिवार्य रुपं संस्कृत शिक्षा लागू यायेत्यंगु खँय् २०४७ सालया संविधान लागू जुइकथं तःधंगु विरोध जूगु खः । पंचायतकालय् ला छगू भाषा, छगू धर्म, छगू हे वसः धकाः नारा बियाः फुक्कं धार्मिक समुदाय, भाषा समुदाय, तियेगु वसः तकं एकरुपताया नामय् तानाशाही लागू यायेगु हे नीति ज्वंगु खः । आः नं उकी छुं परिवर्तन वःगु मदुनि । उकिं संविधानं भाषाभाषी व जात जातिया संरक्षण व प्रवद्र्धन याना वनेगु धाःसां तबि नं थन मेमेगु अल्पसंख्यक जातिया उत्थान व प्रगति यायेगु याकेगु नीति पित हयेत लिलिचिलाच्वंगु खः । थ्व ल्याखं हाल नेपाल कम्युनिष्ट पार्टी नेकपा धाःगु एमाले व माओवादी मिले जुयाः गठन जूगु कम्युनिष्ट पार्टी कम्युनिष्ट नं मखु, वामपन्थी नं मखु । प्रजातन्त्र व स्वतन्त्रताया बिरुद्ध नीति अबलम्वन यानाच्वंगु कारणं आः एमाले व माओवादी कम्युनिष्ट ला छु प्रजातान्त्रिक पार्टी तकं मखु धइगु क्यनाच्वंगु दु । थ्व ला पंचायत थें हे एकल जातिवादी ब्राम्हणवादी पार्टी कथं खने दत । नेपालय् २०५९ सालया जेठ १४ गते जननिर्वाचित संविधासभायात डा. बाबुराम भट्टराईया सरकारं भंग यानाबिल । वास्तवय् उगु संविधानसभापाखें जातीय राज्यया माग जूगु कारणं संविधानसभा हे भंग याना बिउगु खः । अबले उगु संविधानसभा भंग मजूगु जूसा जातीय राज्य स्थापना जुयाः तमाम जाति जनजातिं थःपिनि अधिकार थःपिंसं हे लागू यायेगु हैसियत नं चूलाये धुंकल जुइ । तर स्थानीय नेवाःतय्त विस्थापित यानाः पिनेया लाखौं करोडौं मनूत दुत हयेगु नीति सरकारं ज्वने धुंकाः बाह्य चक्रपथ नापनापं न्हूगु स्वंगू स्मार्ट सिटी दयेकेगु धकाः विकासया नामय् थन विनाश यायेत स्वयाच्वंगु दु । स्वनिगः थः थःम्हेसियां हे पुलांगु स्मार्ट सिटी खः । रोम, पेकिङ, पेरिस नापं विश्वया छुं नं विकसित शहर स्वयां स्वनिगःया संरचना म्हो बांलाः मजू । नेपालय् नेपाल सरकारं लागू यानातःगु भाषा नीति स्पष्ट मजू । बहुसंख्यक बहुजातीय मुलुकय् आपालं नेपाली जनता थःपिनि भाषा सुरक्षा याये मफयाः ध्याकुनय् लानाच्वंगु स्थिति दु उकियात स्यंकेत वःपिं पिनेया गैर नेवाःत हे जक खः । थज्याःगु समृद्ध शहरया ५—६ लाख नेवाःतय्त विस्थापित यानाः ५० लाखनिसें १ करोड पिनेया मनूत हयाः थन नेवाःतय्गु सभ्यता, संस्कृति व सरह सहन थेंज्याःगु अति उच्च विश्वस्तरया मान्यतायात विस्थापित यायेगु हे थौंया सरकारया नीति जुयाच्वंगु दु । उकिं हे नं. ३ नम्बर प्रदेशय् छम्ह दुम्ह नेवाः मन्त्रीयात नं चीकाहःगु दु । बाह्य चक्रपथ दयेकेवं अन निर्माण जुइगु लँया जःखः झी नेवाःतय्त तये यंकूगु मखु । जग्गा जमीन धाःसा अन झीगु हे काइगु खः । तर मेगु ७४ जिल्लां थन हयाः खय् ब्रम्हू व जग्गा दलाल यायेफुपिं जातिं हे जक अन थाय् त्यलेफइ । थज्याःगु इलय् झीगु भाषा, झीगु भेष, जातीय पहिचान व अस्तित्व गन ल्यनाच्वनी ? वास्तवय् नेवाःतय्त राज्यस्तरं हेपे याःगु जक मखुसें मदयेका हे छ्वयेगु षडयन्त्र कथं हे बाहिरी चक्रपथया लोभ क्यनाः थनया नेवाःतय्त अःखतं सिमा गयेकेत हे जक थ्व विकासया खँ न्ह्यब्वयाच्वंगु खः । करिब २ लाख रोपनी जग्गा उगु बाहिरी चक्रपथया लागिं मालीगु खँ सार्वजनिक जुयाच्वंगु दु । उगु जग्गा स्वनिगः दुनेयागु हे खः । तर तःमिपिं व चलाकपिं हे जक उगु थासय् च्वने खनीगु जुयाः नेवाःतय् जग्गां नेवाःत बिस्थापित यानाः ५० औं लाख पिनेया मनूतय्त दुत हयाः झीगु अस्तित्वय् हे खतरा हयेगु ज्या थुगु राज्यया नीति कथं कयातःगु दु । वास्तवय् थन हे जग्गां कमे याना नयेत थाकुया वयाच्वंगु दु । अझ आः थप जनसंख्या भार अप्वयेका स्वनिगलय् जनसंख्या अप्वः यायेगु ज्या विकास खः कि मखु ? थ्व नं बिचाः यायेमाःगु अवस्था दु । वास्तवय् जनसंख्या अप्वः यायेगु विकास ला ख हे मखु । आः हे स्वनिगलय् जनसंख्या अप्वः जूगु कारणं न्हिथं अपराध नं अप्वया वनाच्वंगु दु । संविधानसभाया निर्वाचनया इलंनिसें हे नेमकिपां अथे जुयाः नं दाङ थेंज्याःगु तःधंगु उपत्यकाय् केन्द्रीय राजधानी याये माःगु खँ सार्वजनिक रुपं माग यानाः थःपिनि घोषणापत्रय् न्ह्यथन ।थज्याःगु चीधंगु स्वनिगः दुने ५—५ लाख नेवाःत सुख समृद्ध जीवन हनाः म्वानाच्वंगु थासय् १ करोड पिनेया मनूत वयाः थन च्वनीगु इलय् झी नेवाःत सासः ल्हायेत थाकुया हे पिने वनेत बाध्य जुइगु खः । भाषा नीतिया बारे सरकार स्पष्ट मजूगु व छुं ई न्ह्यः जक पुनर्निर्माण प्राधिकरणया नायः भाइकाजी तिवारीं ‘नेपालय् आदिवासी धइपिं हे मदु’ धकाः सार्वजनिक रुपं हे न्ववानादीगु खँयात स्वयेगु इलय् नं नेवाः अधिकार, जातीय अधिकार वा आदिवासी नेवाःतय् स्वनिगः रक्षाया लागिं राज्य गुलि तक मखुगु थासय् लानाच्वंगु दु धइगु क्यं ।"
https://nepalbhasatimes.com/15611,बिचाः,  ,महानगरपाखें आश व त्रास,"पूर्वी युरोपयी देय् अल्बानिया ताः ई तक थीथी शासकतय् कब्जाय् लात । इटालीया फासिस्ट शासकतय् अधिनय्, जर्मनया नाजितय् कब्जाय् निसें कम्युनिष्ट शासकतय् सत्ताया दुने च्वनेमाल । यक्व शासकतय् कब्जाय् लाःगुलिं अल्बानियाया राजधानी शहर तिराना पिनेया दुनियानापया स्वापु उलि मजू ।                                                         सन् १९९०स कम्युनिष्ट शासन सत्ताया पतन लिपा बल्ल तिरानाया स्वापु थःगु देय्या मेमेगू शहर व पिनेया देय् नाप जुल । उगु ई तक तिराना शहर तसंक नाजुक अवस्थाय् लायेधुंकूगु जुल । अव्यवस्थित भवनत व बंकरतय्सं शहरयात कुरुप दयेकेगु ज्या जूगु खः । अनया लेन नांया खुसी धः व फोहोर वांछ्वयेगु थाय् कथं हिलावंगु खः । छगू इलय् कुरुप जुइधुंकूगु शहर थौं बिस्कं म्हसिका बियाः विश्वया पर्यटकतय्त लसकुस यायेबहःगु जुयाच्वंगु दु । अज्याःगु हिउपाः हयेत अहम भूमिका म्हितुम्ह खः, ईडी रामा । तिरानाया तत्कालिन मेयर, आः अल्बानियाया प्रधानमन्त्री । समाजवादी पार्टीया नेता ईडी रामा स्वक्वः तक तिरानाया मेयर पदय् निर्वाचित जुयादिल – सन् २०००, २००३ व २००७ स । वय्कः मेयर पदय् निर्वाचित जूगु इलय् तक तिरानाया शहरया थीथी थासय् आपालं भवनत अवैधानिक तरिकां निर्माण यानातःगु खः । दकलय् न्हापांगु पटक मेयर पदय् निर्वाचित जुइधुंकाः वय्कलं अज्याःगु अवैधानिक भवनत थुनाः शहरयात व्यवस्थित यायेगु ज्या न्ह्याकादिल । विशेष यानाः खुसी सिथय् दयेकातःगु अवैध भवनयात थुनाः सिमा पीगु व पार्क निर्माण यायेगु ज्या यानादिल । छगू निश्चित मापदण्ड बिना दयेकातःगु भवनया कारणं कंक्रिट जंगल जूगु तिरानायात हानं स्वच्छ हरियाली शहर निर्माण यायेगु ज्या वय्कलं थःगु दृदता क्यनादिल । नापं भग्नावेश जुयाच्वंगु पुरातत्विक भवनयात हानं जीवन्त दयेकाः तिरानायात अन्तराष्ट्रिय स्तरय् ब्वयेबहःगु दयेकाबिल । छम्ह व्यक्तिया इच्छाशक्तिं यानाः अल्बानियाया राजधानी तिरानाय् हिउपा सम्भव दुसा न्हापा हे तसंक विकसित धकाः नांजाःगु येँयात सुधार यायेमफइगु खँ हे जुइमखु । शहर सुधारया ज्याय् इच्छाशक्ति क्यनेगु व मक्यनेगु सम्पूर्ण जनप्रनिधित व मेयर स्वयमं बिचाः यायेमाःगु खँ खः । वय्कलं संकल्प यानादीगु खः – तिरानायात न्हापाया थें सुन्दर स्वरुप बीगु । तिराना शहरयात हानं छक्वः जीवन्त दयेकेगुलि तःधंगु ल्हाः दुम्ह तत्कालीन मेयर ईडी रामा सन् २००४स ‘वल्र्ड मयेर’ सिरपापाखें सम्मानित जुयादिल । सम्मानित जूगु कमिटिं सम्मान यायेगु झ्वलय् रामाया बारे न्ह्यथन – ‘शहरयात पूर्णरुपं हिउपाः बिउम्ह ईडी रामा खः । आः छगू न्हूगु तिराना दु – रंगीन, सुखी, न्हूगु व परिवर्तित पूर्वाधार व सांस्कृतिक जीवन ।’छम्ह व्यक्ति, छम्ह जनप्रतिनिधि, छम्ह मेयरया इच्छाशक्ति व दुर्दशी बिचालं छगू शहरया कायापटल यायेफु धइगु चिं खः – तिराना शहर । सन् २०००सया तिराना शहर थें थौं येँदेय् थःगु पुलांगु सुन्दर व स्वच्छ स्वरुपयात पियाच्वंगु दु । स्वनिगः दुने अप्वयावंगु आप्रवासन व अव्यवस्थित शहर विकासया कारणं थौं येँदेय् कुरुप अवस्था लानाच्वंगु दु । निश्चित मापदण्ड बिना छेँबुँ मीदइगु, न्ह्यागु थासय् नं भवन निर्माण यायेगु ज्यां येँदेय् नं कंक्रिटमय शहर जुइधुंकूगु दु । विष्णुमती व बाग्मती खुसीइ फोहोर वांछ्वयेगु व धः वांछ्वयेगु थाय् जुयाबिउगु दु । अले खुसी सिथय् अवैधरुपं छेँ टहरा दयेकाः सयौं मनूत बसोबास यानाच्वंगु दु ।कोर सिटि व कोर सिटि पिने यानाः निगू बिस्कं महत्व दुगु क्षेत्रय् लाःगु येँ महानगरपालिकाय् निगूलिं थाय् व्यवस्थित जुइमफुगुलिं समस्याग्रस्त अवस्थाय् लानाच्वंगु दु । थन दुगु मूर्त व अमूर्त सांस्कृतिक सम्पदाय् बुलुहुँं थीथी कथंया अतिक्रमणया शिकार जुयावनाच्वंगु दु । झीगु बहा–बहीलय् थौं बहिद्यः ब्वयेगु स्वयां सवारी साधन पार्किङ यायेगु थाय् कथं हिलावंगु दु । न्यासिवनेगु थाय् धाक्वः फुटपाथ व्यवसायीतय् कब्जाय् लायेधुंकूगु दु । ल्यंदनीगु खेती योग्य जमिन व हरियाली थाय् भूमाफियातय्सं हड्पे यानाच्वंगु दु । अत्यधिक वायु प्रदुषणया कारणं वातावरण विज्ञतय्सं सुथय् व बहनी मर्निङ वाक मवनेत तकं आव्हान यायेधुंकूगु दु । थज्याःगु अवस्थाय् महानगरवासीतय्सं सुधारया आशा यायेगु धइगु थःपिंसं भोट बिउपिं जनप्रतिनिधित पाखें हे खः । थःपिनिगु स्वच्छ, शान्त, सांस्कृतिक शहरयात हानं पुनःजीवित जुइगु आसाय् महानगरवासीत च्वनाच्वंगु दु । महानगरवासीतय्सं थन अपेक्षा यानाच्वंगु यक्व तःधंगु खँ मखु । तःतधंगु विकासया योजना फ्वनाच्वंगु नं मखु । केवल स्वच्छ व सफा येँदेय् खः । सांस्कृतिक नगरयात कायम यानातयेगु खः । थुकीया निंतिं महानगरपालिकापाखें विकासया योजनात मखु, व्यवस्थापनया विधित पियाच्वंगु खः ।येँ महानगरपालिका घोषण जूगु नीप्यदँ क्यनेधुंकूगु दु । महानगर घोषणा जूगु धइगु हे येँदेय् विकसित अवस्था लाःगुलिं खः । तर गलत व्यवस्थापनया हुनिं येँदेय्यात अव्यवस्थित व अस्तव्यस्त जुयाबिल । उकिं नगरवासीतय्सं न्हू वःपिं जनप्रतिनिधित पाखें थःगु शहरयात व्यवस्थित याइगु नियम व विधित हइगु पियाच्वंगु दु ।छखे माग धाःसा व्यवस्थापनया जुयाच्वंगु खःसा मेखे नगरपालिकां ल्ह्वनाच्वंगु विकासया मोडलं नगरवासीत सशंकित नं जुयाच्वंगु दु । शहरया व्यवस्थापन यानाः सांस्कृतिक नगरया विकास यायेमाःगु नगरवासीतय् मागया अःख ततःजाःगु भ्यू टावर, कंक्रिटया बल्क व पिलारत थनाः मोनोरेलया कल्पना महानगरं यानाच्वंगु दु । जनताया माग व महानगरया कल्पनाय् मतभिन्नता खनेदयाच्वंगु दु । थज्याःगु अवस्थां नगर–वासीतय् दथुइ त्रासया अवस्था नं ब्वलनाच्वंगु जुल । थःपिंसं निर्वाचित याःपिं जनप्रतिनिधित जूगुलिं नगरवासीतय्सं शहरया सुधार, व्यव–स्थापनयात कयाः वय्कःपिं नाप अपेक्षा व आशा याइगु स्वभाविक खत । उकीं थौं महानगरया जनप्रतिनिधि व स्वयम मेयरं जनअपेक्षायात थुइकेगु कुतः यायेमाःगु खः । जनप्रतिनिधित निर्वाचित जूगु दच्छि जक जुल । प्यदँ अझ ल्यंदनि । प्यदँया दुने यक्व सुधारया ज्या यायेगु थाय् दु । छम्ह व्यक्तिया इच्छाशक्तिं यानाः अल्बानियाया राजधानी तिरानाय् हिउपा सम्भव दुसा न्हापा हे तसंक विकसित धकाः नांजाःगु येँयात सुधार यायेमफइगु खँ हे जुइमखु । शहर सुधारया ज्याय् इच्छाशक्ति क्यनेगु व मक्यनेगु सम्पूर्ण जनप्रनिधित व मेयर स्वयमं बिचाः यायेमाः ।"
https://nepalbhasatimes.com/15627,बिचाः,  ,ज्या याइगु संकेत हे मवल,"नेपाल कम्युनिष्ट पार्टीया दुइ तिहाइ दुगु सरकार बने जूगु नं दछि धइथें दइन । तर थ्व सरकारं आः तकनं जनचाहना कथंया ज्या याःगु धाःसा खने मदुनि धाःसां जिउ । सरकारं नागरिकतय्त राहत स्वयां नं आहत जक बियाच्वन धाःसां जिउ । थ्व सरकारपाखें नागरिकतय्सं तःधंगु हे अपेक्षा याःगु खः । छाय्धाःसां देशय् ताः ई लिपा स्थिर सरकार वःगु खः ।                                                         अथेला झिलाया ई धइगु उलि ताहाकःगु ई ला मखु । अय्नं थांैकन्हय् सरकारया गतिविधि स्वयेबलय् नागरिकतय्त राहत बीगु व देय् व जनताया लागिं छुं याइ लाकि धकाः गुगु आशा जुयाच्वंगु खः व चाहिँ याइ थें जुयाच्वंगु मदु । नागरिकतय्सं जक मखु स्वयम् नेकपाया नेता, कार्यकर्तातय्सं तकं सरकारया गतिविधियात कयाः असन्तुष्टि क्यनाच्वंगु दु । स्थिति गन तक थ्यनेधुंकल धाःसां आः थ्व सरकारयात स्वयम् थः हे नेता कार्यकर्तातय्सं तकं बांलाक विश्वास मयाना हयेधुंकल । लिपांगु इलय् सरकारं यानाच्वंगु ज्या व थ्वयागु थीथी गतिविधि स्वयेबलय् थ्व सरकार वास्तवय् ‘काम कुरो एकातिर कुम्लो बाकी थिमितिर’ धकाः खय्तय्सं धाःथें जुयाच्वंगु दु । सरकार थौंकन्हय् देय् व जनताया लागिं ज्या यायेगु स्वयां नं भाषण यानाः प्रचारबाजी यायेगु ज्याय् अप्वः तक्यनाच्वंगु दु । थुकिं यानाः सरकार अनावश्यक विवादय् नं यक्व तक्यनाच्वंगु दु । नेकपाया अध्यक्ष लिसें प्रधानमन्त्री केपी ओलीया ल्हातय् एकमना सरकार दु । तर थ्व एकमना सरकारया शक्तियात वय्कलं नागरिकतय्त राहत बीगु पलेसा भाषण जक बियाः फुकेगु ज्याय् छ्यलाच्वंगु दु । अथे ला प्रधानमन्त्री ओलीया भाषण उलि ज्या लगे मजूगु मखु । आपालं उखान टुक्का जक तयाः विपक्षीतय्त व्यंग्य नकीगु न्यनेबलय् न्ह्यइपुसे च्वं । अथे जुयाः हे खइ, प्रधानमन्त्री ओलीयात मनूतय्सं हँसिलो–रसिलो–रमाइलो प्रधानमन्त्री धायेगु याः । प्रम ओलीयात महत्वाकांक्षी अले म्हगसय् जक चाःचाः हिलानीम्ह धकाः नं धायेगु याः । ओली नेतृत्वया दुइ तिहाइ दुगु बल्लाःगु स्यल्लाःगु व शक्तिशाली धाःगु सरकारया शक्ति प्रधानमन्त्रीं अझ नं क्यने फयाच्वंगु मदुनि । प्रम ओलीयात देय् व जनताया लागिं ज्या यायेत सुनां पनाच्वन ? सरकारं छाय् आः तक एकमना सरकारया शक्ति क्यने मफयाच्वन ? छक्वः वय्कलं आः जनताया छेँय् छेँय् ग्याँसया पाइप थ्यंकेगु जुइ धकाः भाषण यानादिल । लिपा उकियात संशोधन यानाः ग्याँसया पाइप मखु, विजुलया तार भुतू भुतली थ्यंका बी धयादिल । वय्कलं सिउगु खः लाकि मखु, जनताया भुतुली विजुलीया तार ला थ्व स्वयां न्ह्यः हे थ्यनाच्वने धुंकूगु दु । थ्व वय्कलं थ्यंके हे म्वाः । देशय् पानी जहाज चले यायेगु, रेल चले यायेगु, देय्यात स्वर्ग दयेकेगु, गरिबी ज्यंकेगु, वृद्ध भत्ता बढे यायेगु, देय्यात तुइन मुक्त यायेगु, देशय् दुने हे रोजगारी सृजना यायेगु, पेट्रोल खाली पत्ता लगे यायेगु धाःगु अनेक खँ नं बांलाःगु जोक हे जुइ ख्वाः वयाच्वन । थ्व फुक्क खँ आः तक नारा व भाषणय् जक सीमित जुयाच्वन । जनतायात आः भाषण मख एक्सन मालाच्वंगु दु । भाषणं जक ज्या पूवनी मखु । एक्सन ला क्यने हे माःगु अवस्था दु । यदि एक्सनय् वने मखन धाःसा थ्व फुक्कं हात्ती आयो हात्ती फुसा धाः थें जक जुइ । ओली नेतृत्वया दुइ तिहाइ दुगु बल्लाःगु स्यल्लाःगु व शक्तिशाली धाःगु सरकारया शक्ति प्रधानमन्त्रीं अझ नं क्यने फयाच्वंगु मदुनि । प्रम ओलीयात देय् व जनताया लागिं ज्या यायेत सुनां पनाच्वन ? सरकारं छाय् आः तक एकमना सरकारया शक्ति क्यने मफयाच्वन ? देशय् न्हियान्हिथं चोरी, हत्या, बलात्कार, अपहरण थेंज्याःगु घटना अप्वयाच्वंगु दु । निर्मला पन्तया हत्यारा पत्ता लगे यायेगु, यातायात सिण्डिकेट, लँुकाण्ड, नेवानिया वाइड बडी काण्ड, एशिया प्यासिफिक सम्मेलन थेंज्याःगु विषयत थौंकन्हय् न्ह्यःने वयाच्वंगु दु गुकिं सरकारयात बदनाम यानाच्वंगु दु । न्हापा बचं बियावः थें जनचाहना कथं जनजीविकानाप स्वापू दुगु खँ, जनताया आवश्यकतायात सहज रुपं सुलभ यायेगु व जनताया अपेक्षा कथं ज्या याये फयाच्वंगु मदुनि । चुनावया इलय् जनतायात छु छु याना बी काःगु खः, अज्याःगु ज्या यायेगुपाखे सरकारया न ध्यान वनाच्वंगु दु, न इच्छा हे क्यनाच्वंगु दु । वास्तवय् धायेगुु हे खःसा नागरिकतय्सं उलि ततःधंगु इच्छा आकांक्षा वा चाहना नं व्यक्त यानाच्वंगु मदु । नागरिकया आकांक्षा धइगु जनजीविकानाप स्वापू दुगु दैनिक आवश्यकतायात प्राथमिकताय् तयाः सरकारं उकियात जक पूवंका बिउसां गाः । जनताया न्हियान्हिथंया जीवन जक सहज याना बिउसां गाः । तर सरकारं धाःसा थुलि चीधंगु अपेक्षा तकं पूवंके फयाच्वंगु मदु । अथे ला ओली नेतृत्वया सरकार न्यादँया लागिं वःगु सरकार खःसा थ्व सरकारं आःतक थःगु दछिया ई तकं पूवंकूगु मदुनि । उकिं सरकारयात घनघोर यायेगु ई मत्यःनि । तर अथे खःसां हुने बिरुवाको चिल्लो पात धाःथें सरकारं अज्याःगु चिल्लो पातया संकेत क्यनाच्वंगु मदु । सरकारं भ्रष्टाचार चीकेगु, महंगी नियन्त्रण यायेगु, अनियमितता पनेगु, यातायातया सिण्डिकेट चीकेगु, देशय् शान्ति सुरक्षा कायम यायेगु आदि अनेक ततःधंगु बचं जनतायात बियातःगु दु । थ्व फुक्कं खँ दछिया दुने पूवंके फइ मखु । थुकिया लागिं अझं ज्या याये मानि । तर थ्व ज्या यायेगु लागिं कुतः ला आवंनिसें हे याये माल । थ्व कुतः हे सरकारं आः तक न्ह्याकूगु मदुनि । व नं याये थ्व नं याये धकाः सरकारं भाषण धाःसा खुब बियाच्वंगु दु । तर याःगु ज्याय् नं विवादय् जक तक्यनाच्वंगु दु । स्थानीय सरकार, प्रदेश सरकार व केन्द्रीय सरकारया ज्या देय् व जनताया समस्यायात समाधान यानाः देय्यात समृद्ध याना यंकेगु खः । तर नारा बिउ थें समृद्धिया संकेत मवयाच्वन । आःया इलय् अज्याःगु संकेत जक वःसां धन्य धाये माली ।"
https://nepalbhasatimes.com/15286,बिचाः,  ,झीगु भाय् गुलि पुलां ?–६,"दसि व तर्क                                                          ४.४ नेपाः गाले समाजया शिक्षित वर्गयाके संस्कृतया ज्ञान ल्यं दतले, अथवा संस्कृत भाषाय् विश्वास ल्यं दतले थनया स्थानीय लोक भाषा वाङ्मय सृजनाया लागि प्रयोग जूगु मदु । गबले निसें संस्कृतया अशुद्ध ज्ञान, भ्रष्ट प्रयोग बढे जुया प्रतिष्ठा व विश्वास म्हो जुया वल उबले निसें तिनि नेपाल भाषायात ज्याय् खेलेगु शुरुयाःगु खनेदु । थुकिया दसि कथं झीसं गोपालराज वंशावलीया अशुद्ध संस्कृत व अपभ्रम्श प्रयोगं थाय् तोता लिपा नेपाल भाषाया लँ ज्वंगुलिं खनेदु । नेपाल भाषाया मौलिक साहित्यिक प्रयोग ज्वी सिबें न्ह्यः मात्र अनुवाद व टिप्पणीया ज्या व, संस्कृत भाय्या तना वनाच्वंगु प्रतिष्ठाया तिबःया रुपे जक थुकिया प्रयोग जुल । हौजसन साहेबया भासं धाःसा — “नेवाःतय् पवित्र व विदेशी मूलया साहित्यया अनुवाद व टिप्पणीया रुपे छुं भति सपूm नेवाःभाषाय् दु । तर नेवाःभाय्या कोष व व्याकरण मदु, अले बौद्ध धर्मया पवित्र साहित्ये थःगु जीवन बिउपिं यक्कोसिनं थ्व भाषाया विकास यायेगु मतिइ नं मतः ।” वेकःया हे मेगु छगू लेखे विद्वान नेवाःतयसं थःगु भाय्या वेवास्तातःगु खँ कयाः थुकथं च्वया दीगु दु । “नेपालया बौद्धतय्सं संस्कृतयात साहित्यया भाषा धका भाःपुगुलिं अमिसं थःगु जातीय भाषा विकास यायेत मसो, थौंतक नेवाःभाषाया कोष व व्याकरण मदु, … … साहित्यया बुलुहुँ ¥हास जूगु व नेवाःतय्के संस्कृतया ज्ञान म्हो जुया वंलिसे, आः धर्मविधिया सपूm जातीय भाषां अनुवाद यायेगु चलन व थजोगु कृतिया मूल संस्कृते जातीय भाषाया टिप्पणी तनेगु चलन पिहाँवल ।” ५. सारब्व ५.१ नेपाःयागु इतिहासे भाषा व वाङमय सम्बन्धि तथ्ययात छसिनिसें मालाः हना यंकल धाःसा छगू विचित्रगु विरोधाभास खने दइ । छखेर नेपाः गाःया मूल निवासीत नेवाःतय्गु भाय् असंस्कृत, किरात वा चीन–सँय् भाषाखलःया भाय् यको न्हापां निसें जनभाषा, लोक भाषाया रुपे दु धैगु लिच्छवि अभिलेखं क्यना च्वंगु दु । मेखेर व हे नेवाःतसें सभ्य, सुसंस्कृत जुया बुद्धधर्म–हिन्दुधर्मया प्रभावे लानावःलिसे अभिलेख व वाङमय सिर्जनाया शुरु निसें थ्योंमथ्यों जुजु जयस्थिति मल्लया इले तक खालि संस्कृतया जक प्रयोग याःगु खनेदु । उकें नेवाः भाय् चीन–सँय् परिवारया भाय् खःसां थुकी न्हापांनिसें, छुं मखुसां थ्व भासं च्वय्गु यासांनिसें संस्कृतया तःधंगु छाप विशेषकथं खँगोले (Vocabulary) लाःगु खनेदु । झीगु भाय्या Phonotogy, Syutax j Morphology संस्कृत भासं वा मेमेगु Indo-Aryan भासं गाकं पाः । थ्व भाय्या दकले न्हापां वैज्ञानिक कथं निरुपण यानाः सँय् भाय् नापया सम्बन्ध व अले चीन–सँय् खलःया भाय् धकाः निर्णय याःम्ह ब्रायन हौजसन हे खः । वेकलं झीगु भाय्या मूखँगो (Core Vocabulary) सँय् भाय्या मूखँगो नाप दाना स्वयाः सन् १८२८ या छगू लेखे थथे च्वया दीगु दु ः “नेवाःभाय्या मूल हिमाली व उत्तरी खः …. थ्वं संस्कृतयाके यक्को हे सहायता काये माल, न्हापा संस्कृतयात साहित्यया छगू जक भाषा याना कया तःगुलिं थथे दुंथ्याके अःपुल ।” नेवाःतय्गु भाय्या मूखँगो, खँहनेगु पहः आदि फुकं चीन–सँय् खलःया जूसां न्हापांनिसें इमिगु समाजय् जुजु, पुरोहित, भिक्षु, वन्द्य, आचाजु, जोशी व कायस्थपिंसं शिक्षा–दीक्षा, धर्म–कर्म, च्वय्गु ब्वनेगुया भाय्या रुपय् थ्व भाय्यात ज्याय् मख्यसे संस्कृत ज्याय् ख्यलेगु याःगुलिं थ्व भाषाय् संस्कृतया प्रभाव लाःवःगु जक मखुत कि थ्व भाषाया अपहेलना थें जुया गुलि विकास ज्वीगु सम्भवगु खः उलि व उलि न्ह्यः मजुल । उकिं सँय् भासं इस्वी ६३२ साहित्य सिर्जना जुया नेवाः भासं १३६० पाखे जक थ्व ज्या जूवःसां आश्चर्यया खँ खः ।५.२ ब्रायन हौज्सनयां ल्यू झीगु भाय्या वैज्ञानिक अध्ययन आपालं पाश्चात्य विद्वानतय्सं याना यंकल । रुसया पिटवर्ग (आः लेनिनग्राड) विश्वविद्यालयया संस्कृतया प्रोफेसर श्री निकोलाइ भिनाएफजुं इस्वी सन् १८७५ स पण्डित गुणानन्द वन्द्यजुं दय्कादीगु १००० गू शब्दया कोष व नेपाल भाषाया व्याकरण रुसय् यंका दिल । अथेहे १८९१ सन्स जर्मनीया लप्जिग विश्वविद्यालयया संस्कृतया प्रोफेसर डा. अगष्ट कनरेडीं नेपाल भाषाया व्याकरण व शब्दावली German Oriental Society या जर्नलय् छापेयाना दिल । निदँ लिपा हानं स्वर्गीय प्रो. मिनायफया संग्रहया आधारय् डा. कनरेडीं छगू संस्कृत–नेपालभाषा शब्दकोश भूमिका सहित व हे जर्नलस पिकया दिल । द्दड अनं ग्रियरसन साहेबद्वारा सम्पादनजुया पिहाँवःगु डा. स्टेनकनो (नर्वे, क्रिष्टियनी विश्वविद्यालये भाषाशास्त्रया प्रोफेसर) या ‘The Linguistic Survery of India Vol III part 1 सन् १९०९ साले (नेपाल–भाषाया चर्चा समेत दुथ्याका) पिहाँवल । थुबले तकया दुने झीगु भाय्या वर्गीकरण चीन)सँय् खलके निर्विवाद कथं ज्वी धुंकल । छाय् धाःसा डा. स्टनेकनोजुं Phonology, Syutax, Morphology j Lexis या आधारे सलंसः दसि बिया नेवाः भाय् चीन–सँय् खलःया (Sino-Tibetan Family) सँय् बर्मालि कच्चा (Tibeto-Burman Sub-Family) या सँय् हिमाली (Tibeto Himalayan Branch) उप कच्चाया स्व कच्चाय् छगुली थ्याकातःगु दु । डा. स्टेनकनोजुं झीगु भाय्या भाय्–खलः – सिमाय् वाय् थुकथं क्यनादिल । कथहं"
https://nepalbhasatimes.com/15378,बिचाः,  ,सरकारप्रति मुख्यमन्त्रीत छाय् आक्रमक ?,"संविधानसभापाखें जारी याःगु नेपाःया न्हूगु संविधान कथं मुलुक संघीय संरचनाय् वसांनिसें थीथी कथंया न्ह्यसःत ब्वलना वयाच्वंगु दु । न्हूगु कथंया संरचनाय् मुलुक वंगुलिं न्हूगु हे कथंया अभ्यास यायेमाःगु अवस्था वःगु खःसा न्हून्हूगु हे कथंया समस्या नापं अवसरत नं वयाच्वंगु दु । एकात्मक संरचनायात हिलाः संघीयताय् वंगुया अनुभव याये फइगु धइगु प्रदेश सरकार हे खः ।                                                         स्थानीय तहयात नं सरकारया मान्यता बिउगु खःसा स्थानीय तहयात आम नागरिकतय्सं नापं जनप्रतिनिधितय्सं तकं न्हापाया थें हे स्थानीय तह गाउँ पालिका, नगरपालिकाया रुपय् जक कयाच्वंगु दु । अले स्थानीय सरकार जूसां नं कर कायेगु सवाल बाहेक जनतायात हिउपाः वःगु अनुभूति जुइकथंया ज्या स्थानीय तहपाखें याःगु हे खने मदुनि । उकिया मूल कारण धइगु स्थानीय तह सरकारं दयेकीगु कानून प्रदेश सरकारया कानूननाप मिले जुइमाःगु जूगुलिं हे स्थानीय सरकारं यक्व कानूनत दयेकेगु ज्या तकं याये फयाच्वंगु मदु । अले प्रदेश सरकारं ला थःगु ज्या याःगु अनुभूति हे याके फयाच्वंगु मदु । प्रदेश सरकार दु, मुख्य मन्त्री दु, प्रदेश मन्त्रीत दु अले प्रदेश सांसदत दुसां नं प्रदेश सरकारं जनतायात संघीयताय् वंगुया अनुभूति याके फइगु कथंया छुं हे ज्या जुयाच्वंगु मदु । अथे मजूगुया मूल कारण संघीय सरकारं संघीय कानून मदयेकूगु, प्रदेशया कानून दयेकेत माःगु लँपु चायेका मबिउगु, प्रदेशयात माक्व अधिकार मबिउगु, प्रदेशया नितिं संघं छ्वया हयेमाःपिं कर्मचारी छ्वया महःगु लगायतया खँ प्रदेशया मुख्य मन्त्रीतय्सं तयाच्वंगु दु । संविधानया धारा २३४ सं अन्तर प्रदेश परिषद्या व्यवस्था यानातःगु दु । अन्तर प्रदेश परिषद् बैठकय् केन्द्रीय सरकारपाखें माःगु कथंया लँपु चायेका मबिउगुलिं ज्या याये मफुगु, संघीयताया अनुभुति बीगु प्रदेश सरकारयात हे पंगु दयेकेगु कथंया ज्या याःगु, इलय् हे समस्या समाधान मयाःगु लगायतया खँ न्हय्गू हे प्रदेशया मुख्यमन्त्रीतय्सं तयादीगु खः । उगु धाराय् संघ व प्रदेश दथुइ व प्रदेश–प्रदेशया दथुइ राजनीतिक विवाद समाधान यायेत छगू अन्तर प्रदेश परिषद् गठन यायेगु अले उगु परिषद्या अध्यक्ष प्रधानमन्त्री जुइगु, अथे हे दुजः कथं नेपाल सरकारया गृहमन्त्री, नेपाल सरकारया अर्थमन्त्री, सम्बन्धित प्रदेशया मुख्यमन्त्रीत जुइ धकाः च्वयातःगु दु । अथे हे अन्तर प्रदेश परिषद्या बैठक माःगु कथं च्वनी धकाः नं च्वयातःगु दु । उकथं हे अन्तर प्रदेश परिषदं थःगु बैठकय् विवादया विषययात कयाः सम्बन्धित नेपाल सरकारया मन्त्री व सम्बन्धित प्रदेशया मन्त्री नापं विज्ञतय्त नं आमन्त्रण याये फइ धकाः च्वयातःगु दु । अथे हे अन्तर प्रदेश परिषद्या बैठक सम्बन्धित कार्यविधि उगु हे परिषद् थम्हं हे दयेकूगु कथं जुइ च्वयातःगु दु । अथे हे नेपाःया संविधानया धारा २५० स संघ, प्रदेश व स्थानीय तहया दथुइ प्राकृतिक तथा वित्तीय स्रोततय्गु समुचित बाँडफाँड यायेत छगू राष्ट्रिय प्राकृतिक स्रोत तथा वित्तीय आयोग गठन यायेगु प्रावधान दुगु अवस्थाय् आः तक नं गठन मजूगुलिं स्रोत साधन वैज्ञानिक कथं इनेगु ज्या मजूगु अवस्था नं दु । थुकथंया संवैधानिक व्यवस्था दुसां नं प्रदेश सरकार गठन जूगु झिला दयेधुंकाः बल्लं न्हापांखुसी अन्तर प्रदेश परिषद्या बैठक च्वंगु दु । थौं सिबें च्याला गुला न्ह्यः हे च्वनेमाःगु बैठकयात लिबाक्क च्वंगुलिं प्रदेश व संघया दथुइ बेमेल जुयाच्वंगु अले प्रदेशयात संघीय सरकारं बेवास्ता यानाच्वन धकाः न्ह्यसः ब्वलनीगु स्वाभाविक हे खः । उकिं हे जुइ प्रदेश सरकार प्रभावकारी कथं संचालन याये मफयाच्वंगु अवस्थाय् संघीय सरकारयात गुकथं खँ तयेगु धइगु विषययात कयाः फुक्क प्रदेशया मुख्य मन्त्रीतय्सं थुइकेगु निंतिं नापं प्रदेश सरकार बांलाक संचालन मजुइगु अवस्थाय् संघीयता तकं कार्यान्वयन याये फइ मखु धकाः निष्कर्ष पिकासें थनिं स्वला न्ह्यः हे पोखराय् मुख्यमन्त्रीतय्गु भेला क्वचाःगु खः । नेपाःया न्हूगु संविधान कथं देय्या प्रधानमन्त्री हे प्रदेशया मुख्यमन्त्री सहितया अन्तर प्रदेश परिषद्या मुँज्या च्वनाः संघ व प्रदेश नापनापं प्रदेश प्रदेश दथुया समस्या समाधान यायेमाःगु संवैधानिक बाध्यता दुगु अवस्थाय् नं प्रधानमन्त्री ओलीं माःगु पहल मयात धकाः प्रदेशया मुख्यमन्त्रीतय्गु ब्यागलं भेला यायेमाःगु अवस्था तकं ब्वलंगु खः । स्रोतसाधन, भौतिक पूर्वाधार, आवश्यक जनशक्ति व कानूनया अभावय् प्रदेश सरकारं जनताया चाहना कथं ज्या याये मफयाच्वंगु अले उकिं यानाः हे संघीयता तकं कमजोर जुइगु अवस्था दु धकाः तायेकाः मुख्यमन्त्रीतय्सं थःपिनिगु हे पहलं मुख्यमन्त्रीतय्गु भेला जूगु खः । मुख्यमन्त्रीतय्सं संघीयता कार्यान्वयनय् उच्चस्तरीय राजनीतिक संरचना गठन यायेमाःगु, प्रदेश सरकार प्रभावकारी कथं संचालन व संघीयताया प्रभावकारी कार्यान्वयन यायेमाःगु, प्रधानमन्त्रीया अध्यक्षताय् उच्चस्तरीय राजनीतिक प्रशासनिक अन्तर प्रदेश समन्वय परिषद्या स्थायी सचिवालय गठन यानाः प्रदेश व संघ दथुइ ताँया भूमिका म्हितेमाःगु माग नं याःगु दु । प्रदेश सरकारत गठन जूगु झिला लिपा जक प्रधानमन्त्री कार्यालयय् जूगु अन्तर प्रदेश परिषद् बैठकय् केन्द्रीय सरकारपाखें माःगु कथंया लँपु चायेका मबिउगुलिं ज्या याये मफुगु, संघीयताया अनुभुति बीगु प्रदेश सरकारयात हे पंगु दयेकेगु कथंया ज्या याःगु, इलय् हे समस्या समाधान मयाःगु लगायतया खँ न्हय्गू हे प्रदेशया मुख्यमन्त्रीतय्सं तयादीगु खः । संघय् नेकपाया सरकार दुगु अवस्थाय् २ नम्बर प्रदेशया मुख्यमन्त्रीं जक धाःगु जूसा केन्द्रीय सरकारया विरोध याःगु धाइ तर नेकपाया हे मेमेगु खुगू प्रदेशया मुख्यमन्त्रीतय्सं तकं संघीय सरकारया कारणं थःपिंसं ज्या याये मफुगु खँ स्पष्ट यानादीगुलिं थ्व बास्तविकता खः धकाः थुइकेमाःगु अवस्था दु । बैठकय् कर्मचारी, स्रोत साधान इनेगु, कानुन दयेकेगुनिसें संघीय सरकारया हरेक ज्याखँय् प्रदेशया मुख्यमन्त्रीतय्त असन्तुष्टी प्वंकाः आक्रमक रुपं प्रस्तूत जुयादीगु खः । आःया अवस्थाय् केन्द्रं ६० प्रतिशत तयाः क्वय् ४० प्रतिशत जक छ्वयाहःगु अवस्था खःसा वास्तवय् केन्द्रय् ४० प्रतिशत तयाः क्वय् ६० प्रतिशत छ्वया हयेमाः धइगु मुख्य मन्त्रीतय्गु धापू खनेदत । उगु तिब्र बहस व प्रदेशया मुख्यमन्त्रीतय्गु असन्तुष्टीया दथुइ नं गृहमन्त्री रामबहादुर थापाया संयोजकत्वय् छगू समिति गठन यानाः अन्तर प्रदेश परिषद्या बैठक क्वचायेकेगु ज्या याःगु दु । बैठकय् न्हय्गू हे प्रदेशया मुख्यमन्त्रीतय्सं ल्ह्वानादीगु विषयात दुथ्याका निष्कर्ष सहितया प्रतवेदन तयार यायेत मुख्यमन्त्रीत नं दुथ्याःगु समिति गठन याःगु खः । छुं हे मजूगु थासय् अन्तर प्रदेश परिषद्या बैठक जूगु अले समिति तकं दयेकेगु ज्या याःगुयात सकारात्मक रुपं कायेमाः तर आः तकया गतिविधि नापं सरकारया ज्या याइगु पहःयात स्वल धाःसा प्रदेश सरकार नापं प्रदेशया सांसदतय्त सन्तुष्ट याइगु अले जनतायात तकं संघीयताया अनुभूति जुइगु कथंया ज्या यायेत लँपु चायेकी धकाः आशा यायेगु थाय् दइ कि मदइ धकाः पुस ३ गते लिपा जक स्पष्ट जुइ ।  "
https://nepalbhasatimes.com/15806,बिचाः,  ,हुवावे खनाः ग्याःचिकु छाय् ?,"स्मार्ट फोन दयेकीगु विश्वया दकलय् तःधंगु कम्पनी मध्ये निगूगु थासय् लानाच्वंगु हुवावे खनाः छुं नं देशं ईष्र्या याइ जुइ । चीनया थ्व कम्पनीं स्मार्टफोन जक दयेकीमखु, इन्टरनेटर राउटर, सर्वर निसें अज्याःगु फुक्क उत्पादन दयेकीगु गुकिया ग्वाहालिं इन्टरनेट छेँय् छेँय् तक थ्यनी । तर अमेरिका, जापान, अस्ट्रेलिया व न्युजिल्यान्ड थेंज्याःगु शक्तिशाली देय्तय्सं हुवावेया थज्याःगु फुक्क उत्पादनयात प्रतिबन्ध तयातःगु दु । अथेहे बेलायत, क्यानडा व जर्मनीं नं हुवावेया उत्पादनयात प्रतिबन्ध तयेगु निंतिं बिचाः यानाच्वंगु दु । थज्याःगु इलय् न्ह्यसः दनि, आखिर विश्वया विकसित देय्त थ्व कम्पनीया उत्पादन खनाः छाय् ग्याना च्वन ले ?                                                         थुपिं देय्तय् चिन्ता छु ? इन्टरनेटया संसारय् फो–जी इन्टरनेट न्ह्याः वनाः फाइभ–जी पाखे दुहां वनाच्वंगु दु । सरल भासं धायेगु खःसा फाइभ जी इन्टरनेट संसारयात पूवंक हे हिलाबी । इन्टरनेटया स्पीड थौंकन्हय् चले जुयाच्वंगु स्पीड स्वयां यक्व हे गुणा अप्वयेकाबी । गुबले इन्टरनेट अफ थिंग्सया ई सुरु जुइ, उबलय् अटोमेटेड कार लिसें कयाः फुक्क कथंया घरेलु उत्पाद व शहरयात निगरानी याइगु ड्रोन थःथवय् स्वाःवनी । अज्याmगु इलय् सुचंया आदान प्रदान याइगु गुगु उत्पादन मालीगु खः, अज्याःगु उत्पादन विश्वया छुं छुं कम्पनीं जक दयेकी । हुवावे थ्व क्षेत्रय् महारथी हे खः । वंगु मंगलवाः जक हुवावें विश्वया फाइभ जी प्रविधिलिसे स्वाःगु २५ प्रतिशत कन्ट्य्राक्ट थःगु ल्हातय् दु धकाः घोषणा याःगु खः । थज्याःगु अवस्थाय् ततःधंगु देय्तय्त थ्व आशंका दु कि हुवावें उत्पादन याइगु थ्व हे उपकरणया ग्वाहालिं चीन सरकारं विश्वपाखें गोप्य जानकारी चूलाकाच्वंगु दु । हुवावें थीथी देय्तय् थज्याःगु आशंकाया लिसः बीगु झ्वलय् धया वयाच्वंगु दु कि हुवावे छगू स्वतन्त्र कम्पनी खः, अले चीन सरकारलिसे थ्वयां छुं कायेगु बिइगु मदु । सन् २०१२ य् अमेरिकी संसदय् न्ह्यब्वःगु छगू रिपोर्टय् धयातःगु दु कि हुवावेयात चीन सरकारलिसे थःगु सम्बन्ध सार्वजनिक याये उलि सहज मदु । रिपोर्टय् धयातःगु खः, ‘जाँच समितियात हुवावें जाँचया इलय् ग्वाहालि मयाः, लिसें थ्व कम्पनी चीन सरकार व चिनिया कम्युनिष्ट पार्टी लिसेया थःगु सम्बन्ध सार्वजनिक याये नं चाहे मजू । अथेहे छुं छुं अज्याःगु प्रमाणत नं खनेदयाच्वंगु दु, गुकिं सीदु कि थ्व कम्पनीं अमेरिकी कानुनया पालना नं मयाः ।’ थ्व रिपोर्ट वयेधुंकाः अमेरिकी सरकारं थः ग्वाहालिमि देय्त, गुकियात फाइभ आइ गु्रप नं धायेगु याः, उमिसं नं हुवावेविरुद्ध प्रतिबन्ध तयेकेगु कुतः याःगु खः । भारतया छम्ह प्रविधि विद् प्रशान्तो रोयया कथं थ्व कम्पनीया उत्पादनय् शंका याइगु कारण थ्व कम्पनीया चीन सरकार लिसेया सम्बन्धया कारणं हे खः । चीन व अमेरिका आमने–सामने सन् १९८७ य् सुरु जूगु हुवावे ३१ दँया दुने टेलिकम उपकरण दयेकीगु विश्वया दकलय् तःधंगु कम्पनी मध्ये निगूगु धलखय् लाःगु कम्पनी जुइधुंकूगु दु । चिनिया सेनाया छम्ह पुलांम्ह अधिकारी रेन झेन्फेइं चीनया टेलिकम क्षेत्रया कायापलट यायेगु ताः तयाः थ्व कम्पनी सुरु याःगु खः । हुवावें याःगु ज्या लिपा चीनय् थ्व कम्पनीयात राष्ट्रिय गौरव कथं कायेगु याः । छाय्धाःसां इन्टरनेट प्रसारणया निंतिं गुलि नं उपकरणत माः, व फुक्क हे उपकरण थ्व कम्पनीं दयेकाच्वंगु दु । रेन झेन्फेइ थौंकन्हय् नं हुवावेया अध्यक्ष जुयाच्वंगु दनि । वया म्ह्याय् मेंग वांग्जोयात वंगु डिसेम्बरय् क्यानेडाय् ज्वंगु खः । मेंगं हुवावेया उप–कम्पनी स्काइकमया ग्वाहालिं सन् २००९ निसें २०१४ तक अमेरिकाया प्रतिबन्धयात हे झंगः लायेत स्वःगु द्वपं बियातःगु दु । मेंगं अमेरिकी बैंकयात स्काइकम व हुवावे बिस्कं बिस्कं हे कम्पनी धकाः धाःगु खः, जबकि थ्व निगुलिं कम्पनी छगू हे खः । थ्व लिपा अमेरिकी प्रान्त न्यूयोर्कया छगू अदालतं वंगु २२ अगस्तय् मेंगयात ज्वनेत वारेन्ट जारी याःगु खः । अमेरिकाया हे इनापय् मेंगयात क्यानाडाय् ज्वंगु खः । वयात आः अमेरिकाय् प्रत्यारोपण यायेगु तयारी नं यानाच्वंगु दु । थ्व मामिलाय् मेंग दोषी प्रमाणित जुल धाःसा स्वीदँ तक जेलय् लायेफु धाःगु दु । मेखे मेंगयात ज्वनेवं चीन व क्यानाडा दथुइ धाःसा बांमलाक तनाव ब्वलंगु दु । चीनं नं क्यानाडाया निम्ह नागरिकतय्त हिरासतय् कायेधुंकूगु दु । चिनिया राष्ट्रिय सुरक्षायात खतरा दु धासें माइकल कोवरिग व माइकल स्पोवर नांया निम्ह क्यानेडेलीतय्त चीनय् ज्वनेधुंकूगु दु । आः छु जुइ ? मेंगया गिरफ्तारी लिपा चिनिया सरकारया कडा प्रतिक्रिया वयेवं क्यानेडेली प्रधानमन्त्री जस्टिन ट्रुडों थुकी छुं नं कथंया राजनीतिक हस्तक्षेप मदु धायेधुंकूगु दु । अमेरिकाया इनापय् क्यानाडां चीनया छम्ह शक्तिशाली व्यवसायीयात ज्वंगु अवस्थाय् चीन व अमेरिका दथुइ सुरु जुयाच्वंगु व्यापारि युद्ध धःसा ९० न्हुया निंतिं स्थगित जुयाच्वंगु दु । थज्याःगु इलय् चीनं मेंगयात त्वःतकेगु निंतिं गज्याःगु भूमिका म्हिती धयागु धाःसा स्वये हे ल्यं दनि ।  बिबिसीपाखें"
https://nepalbhasatimes.com/15382,बिचाः,  ,उत्तर आधुनिक कम्युनिष्ट सरकार जुइ !,"देशय् संविधान वइ । आम चुनाव जुइ । बहुमतया सरकार निर्माण जुइ । देशय् विकास, विश्वासया लहर न्ह्याइ । आः देशय् स्थिरता वइ । संक्रमणकाली अन्त्य जुइ । देशया इतिहासय् हे दक्कलय् शक्तिशाली सरकारं थौं देय् हाँके याइ । व नं कम्युनिष्ट सरकार । थौं । देय्या निंतिं जक मखु । विश्वया राजनीतिक ख्यलय् हे थ्व विशेष नमूना जुयाः लुइ । खने दइ । सरकारी माक्र्सवादीतसें दावी याइ । गर्व याइ ।                                                         माक्र्सवाद । निश्चित वैचारिक आधार दइगु सिद्धान्त खः । व । न्ह्यागुकथंया छ्यनय् नं पाय्छि जुइगु ‘इलास्टिक हायट’ अर्थात लचकदार तपुलि मखु । प्रजातन्त्रवादीतय् नं सैद्धान्तिक आधार दयाच्वनी । तर प्रजातन्त्रया साइज लचकदार जुइ । थीथी मनूतय्सं थःगु छ्यंया साइजकथं उकियात छ्यलाच्वनी । छ्यले फयाच्वनी । उत्तर आधुनिकवादं सकल आधुनिक सिद्धान्ततय् विरोध याइ । आधुनिक सिद्धान्ततसें थःथःगुकथं शास्वत सत्य लुइकी । दावी याय । प्रचार याइ । इमि अनुयायीतय्सं विश्वास याइ । अनुशरण याइ । तर उत्तर आधुनिकवादं धाइ, ‘निश्चित सत्य धइगु मदु । सत्ययात परिभाषित याये फइमखु । परिभाषा धइगु स्वयम बकवास खः । सत्य धइगु निर्माण–विनिर्माणया चक्रय् लानाः हिला वनी । हिलाच्वनी । न्हू न्हूगु सत्य लुइ । खने दइ । हानं तनी । माक्र्सवादं थःगु सामाजिक दर्शन वैज्ञानिक खंकी । निश्चित अकाट्य नियमय् आधारित माक्र्सवादया थःगु हे निश्चित परिभाषा दइ । थःगु हे अपरिवर्तनीय आधारत दइ । थ्व मनूतय् छ्यंया नाः नाः साइज, आकार, रुपय् थ्व लचकदार जुइमखु । थ्वया थःगु हे साइज, आकार दइ । हिली । निरपेक्ष सत्य धइगु दइमखु । व भ्रम जक खः । जुइ । फुक्क सत्य देश, काल, परिस्थिति सापेक्ष जुइ । सत्य उकिं एक मखु । बहुल जुइ । अनन्त जुइ ।’ उत्तर आधुनिकवादीततसें वस्तुगत, वैज्ञानिक सत्ययात मान्यता बी मखु । माक्र्सवादं उत्तर आधुनिकवादया विकासयात माक्र्सवादया विरोधी खंकी । माक्र्सवादयात तहस नहस यायेत विरोधीतय्सं हःगु वैचारिक आक्रमण खंकी । तायेकी । माक्र्सवादं थःगु सामाजिक दर्शन वैज्ञानिक खंकी । निश्चित अकाट्य नियमय् आधारित माक्र्सवादया थःगु हे निश्चित परिभाषा दइ । थःगु हे अपरिवर्तनीय आधारत दइ । थ्व मनूतय् छ्यंया नाः नाः साइज, आकार, रुपय् थ्व लचकदार जुइमखु । थ्वया थःगु हे साइज, आकार दइ । थुकियात पुइत स्वइम्हेसिया छ्य नं व हे साइज, आकारया जुइमाः । माक्र्सवादं निश्चित सत्यया दर्शन न्ह्यब्वइ । उत्तर आधुनिकवादं निश्चित सत्यया दर्शनया मजाक याइ । थ्व भ्रम खः । सत्य धइगु मदु । सत्य दर्शनयात थुनी । चकनाचूर यायेत स्वइ । उत्तर आधुनिकवादया थ्व अराजक दर्शनयात माक्र्सवादं तःधंगु षडयन्त्र खंकी । सैद्धान्तिक विघटन, विचलनपाखें होसियार जुइमाः । माक्र्सपादीतय्सं सतर्क याइ । चेतावनी बी । थौंकन्हय् । सत्तासीन कम्युनिष्ट सरकार । थौं छगू हे दलया जुयाः खने दुसां निगू प्यंगू माक्र्सपादी पार्टी जानाः छगू जुयाः निर्माण जूगु खः । विशेष यानाः एमाले व माओवादी दल छगू जुयाः बृहत् कम्युनिष्ट दलया रुप काःगु खः । निगू दल छगू जुयाः थौं देशय् शक्तिशाली कम्युनिष्ट सरकार निर्माण जूगु खः । विश्वया न्ह्यःने हे थौं नमूना कम्युनिष्ट सरकार खः थ्व । सरकारवादी कम्युनिष्टतसें थ्व दावी याइ । खतुं नेपालय् अद्यापि कम्युनिष्ट सु खः ? सु मखु ? धइगु खँय् थीथी माक्र्सवादीतय् दथुइ हे तीव्र विवाद खने दइ । मतमतान्तर लुइ । म्हुतुं सकसिनं माक्र्सवाद वैज्ञानिक खः धाइ । तर व्याख्या मनोगत खने दइ । माक्र्सवाद दुने उत्तर आधुनिक सोच विश्वया घुसपैठ खः ला थ्व ? प्रभाव खः ला ? शंका याये थाय् दइ । राज्य शक्ति प्राप्त यायेगु धइगु शासन यायेगु अवसर जक खंके मजिउ । थौं । देशय् अद्वितीय बहुमत प्राप्त माक्र्सवाद सरकार दु । कम्युनिष्ट सरकार धायेबलय् नग्न शक्तिया जक खँ वइमखु । सिद्धान्तया खँ वइ । गुगु मूल्य मान्यता, लक्ष्य, आदर्श ज्वनाः थ्व सरकार न्ह्याः वनी । वनेमाः । उकिया नं पूर्वाभास जनतां अपेक्षा याइ । सरकार संचालन यायेगु जक मखु, जनतां सिद्धान्तया उचित प्रतिफल उपभोग याये दइगु खः ला कि मखु ? सिद्धान्तयात जनतायात म्हितकेगु खेल जक याइपिंसं विचा यायेफु । गरिबी राजनैतिक हल्ला यायेगु विषय जक खः । अन्त्य याये फइगु विषय मखु । राजनीतिक खेलया लागि गरिबी अनिवार्य जुइ । थज्याःगु फोहरी कासां जनता शोषित जुइ । थौंया कम्युनिष्ट सरकारं थःगु सिद्धान्तकथं क्यनी व करणी ज्या क्यनेमाः । मखुसा सत्य धइगु मदु । थम्हं छु खंकल व हे सत्य जुइ । थज्याःगु दृष्टि चेतं प्रेरित कम्युनिष्ट सरकार उत्तर आधुनिक कम्युनिष्ट सरकार जुइ ।"
https://nepalbhasatimes.com/15064,बिचाः,  ,आप्रवासीया कारणं नेपालय् नं समस्या,"८०या दशकय् तक पूँजीवादी विचारधारा स्वयां नं कम्युनिष्ट विचारया नेतात बौद्धिक व्यक्तित्व खः धकाः जनतां तायेकाच्वंगु खः । कम्युनिष्ट नेतात माक्र्सवाद, इतिहास व विश्व राजनीतिया घटनाक्रमयात अध्ययन, अनुसन्धान यानाः सही विश्लेषण याइपिं खः धकाः जनतां विश्वास यानाच्वन ।                                                         अझ ला कम्युनिष्ट धयापिं देशभक्त, विकासवादी नेतात खः धकाः नं जनतां ययेकाच्वंगु खः । विश्वया इतिहासं नं थ्व खँ क्यनाच्वंगु दु । सन् १९६०–७० या दशकय् उपनिवेश शासनया विरुद्धय् न्ह्यःने च्वनाः संघर्ष यानाच्वनीगु शक्ति खः– कम्युनिष्ट पार्टी । कम्युनिष्टत माक्र्स, लेनिनया सिद्धान्तया अडानय् च्वनाः सामन्त राजा, महाराजाया विरुद्धय् संघर्ष यानाः किसान व मजदूरया पक्षय् वनीपिं खः । अझ कम्युनिष्ट नेतात देशभक्तया नापनापं विकासवादी नं खः धकाः जनतां तायेका च्वन । तर थौंकन्हय् कम्युनिष्टत देशयात विकास मखु बर्बाद याइपिं खः धयागु खँ जनतां महसुस यानाच्वंगु दु । थौंकन्हय्या पार्टीया नेतातय्के बौद्धिक स्तरया खडेरी जुयाः निम्नस्तरया बौद्धिकताया अवस्थाय् कुहां वयेधुंकूगु दु । निम्नस्तर, बौद्धिकहीन नेतात लोभी व स्वार्थी जुइगु स्वाभाविक खः । जब लोभी व स्वार्थी जुयाच्वनी उमिसं ध्यबाया लागि न्ह्यागु नं कुकर्म यानाच्वनी । थौंकन्हय्या पार्टी चाहे कम्युनिष्ट जुइमा, चाहे कांग्रेस व मेमेगु पार्टी जुइमा सदस्य जुइत तसकं अःपु । अथे धयागु ध्यबा पुलाः रसिद छगू कालकि पार्टीया सदस्य जुयाच्वनी । झीगु देशया अवस्था नं झन झन भयावह जुजुं वनाच्वंगु दु । छाय्धाःसा भारतया स्वार्थयात जक पूर्ति यानाच्वनीपिं विदेशीवादी नेतात सत्ताय् थ्यनाच्वंगु दस । झीगु देशया मूलवासीतय्त व्यापार, उद्योग व सरकारी सेवापाखें बञ्चित यानावनेगु रणनीतिया खेल म्हिताच्वंगु दु । थ्व हे कारणं यानाः पार्टीया स्वार्थी लोभी व मुर्खया बथान बढे जुयाः वनाच्वंगु खः । नेपाःया सन्दर्भय् नं २०–२५ वर्ष न्ह्यः तकं कम्युनिष्ट नेतात धालकि बौद्धिक व्यक्तित्व, देश व जनताया पक्षय् जक मखु राष्ट्रया स्वाधिनताया रक्षाया लागि संघर्ष याइपिं नेतात खः धकाः जनतां विश्वास यानाच्वनी । तर आः वयाः कम्युनिष्ट नेतात जक मखु नेपाःया फुक्क धयाथें पार्टीत लोभी स्वार्थी जक मखु राष्ट्रघाती ज्या यायेत तकं तयार जुइपिं जूगुलिं यानाः जनता ठीक जुयाच्वंगु दु । जनतां थथे नं धायेगु यानाहल कि स्वार्थी लोभी नेतातय्सं देशयात जक कंगाल याना वनी मखु देशया सार्वभौम अस्तित्व तक नं समाप्त मयाइ धकाः धाये मफु धकाः जनता अति निराश जुयाच्वंगु दु । दसुया लागि सन् १९७५ साल पाखे सिक्किमया उच्च नेता लेन्दुप दोर्जं सिक्किम भारतय् गाभे यानाः सिक्किमया अस्तित्व तक समाप्त यानावन । नेपाःया नं सार्वभौम स्वतन्त्रता अस्तित्व समाप्त यायेगुलीं स्वदेशी शत्रु व विदेशी शत्रुतय्सं तःधंगु षडयन्त्रया खेल म्हिताच्वंगु दु । नेपाःया बौद्धिक व्यक्तित्वतय्सं अनुमान यानाच्वंगु दु, नेपाःयात सिक्किमीकरण ला मखु, फिजीकरण याना वनेफु धकाः अनुमान यानाच्वंगु दु । फिजीकरणया अर्थ खः सात समुद्रपारया देश फिजि नियोजित रुपं हे भारतीय जनसंख्या अत्याधिक बढे यानाः फिजीयात सत्ता कब्जा यायेगु रणनीति कथं भारतीयतय्त धमाधम यंकेगु शुरु यात । न्हापा फिजिं भारतीय जनसंख्या खनेमदु । सन् १९७१ साल निसें तिनि ज्याया लागि धकाः धमाधम वनेगु सुरु जूगु खः । सन् १९८० साल पाखे फिजी भारतीय नागरिक अत्याधिक बढे जुल । अथे धयागु फिजिया आदिवासी जनसंख्या फिजी अत्याधिक बढे जुया वनाच्वन । फिजीया संवैधानिक प्रक्रियायात असर जुल । अथे धयागु भारतं ध्यबा वर्षा यानाः फिजीया दलाल नेतातय्त प्रभावय् तयाः फिजीइ च्वनाच्वंपिं फुक्क भारतीयतय्त नागरिकता बिइकेगु सुरु यातसा मेखे भारतीतय्त न्यायपालिका, कार्यपालिका व व्यवस्थापिका नं थाय् बिइमाः धकाः दबाब बीगु ज्या यात । सन् १९९९ सालय् फिजी आमचुनावया घोषणा यात । चुनावया इलय् भारतीय मूलया पार्टी बहुमत हयेत सफल जुल । भारतीय मूलया नेता भारतया हरियाणावासी महेन्द्रपाल चौधरी फिजीया प्रधानमन्त्री जुल । भारतीय नागरिक प्रधानमन्त्री जुयाः फिजीया सत्ता व प्राकृतिक श्रोतयात कब्जा यानाः मस्ति यात । थ्व नीतियात फिजीकरण धायेगु यानाच्वनी । फिजीया राजनीतिक घटनाक्रमयात भचा उल्लेख यायेगु कोशिस याये । शान्त, सुन्दर फिजी देशयात अंग्रेजीतय्सं उपनिवेश कायम यानाच्वंगु इलय् विशेष यानाः मजदूर ज्याया लागि भारत, श्रीलंका व वेष्ट इन्डिया पाखे हयेगु यानाच्वंगु खः । जब अंग्रेजं फिजीयात स्वतन्त्र बियावन लिपा झन अप्वः भारतया मूलवासी आप्रवासीया रुपय् झन झन बढेय् जुजुं वन । विदेशी मूलया आप्रवासी नं बढे जुया वनाच्वंगु कारणं यानाः राष्ट्रिय सुरक्षाय् खतरा वयेफु धकाः फिजी सरकारं वंशजया आधारय् जक नागरिकता बीमाः धकाः संविधानय् उल्लेख यायेगु ज्या यात । फिजी भारतीय मूलया जनसंख्या बढे जुजुं फिजिया मूलवासी स्वयां नं अप्वः खनेदत । भारतीय मूलया वासीत आर्थिक रुपं सम्पन्न जुजुं वनाच्वन । वया नापनापं राजनीतिक अधिकारया लागि नं संघर्ष याना वनाच्वन । आखिरय् सन् १९७७ साल पाखे भारतीय मूलया राजनीतिक नेता जयराम रेड्डी व व इलय्या प्रमुख सीतिबेनी राबुया दथुइ सम्झौता जुल । भारतीय मूलयात राष्ट्रिय व्यवहार यायेमाः, वया नापनापं उद्योगधन्दाय् सहुलीयत बीमाःगु, छेँ बुँ मिइगु न्यायेगु अधिकार बीमाःगु, अझ स्वतन्त्रता नागरिकता बीमाः धकाः संविधानय् हे व्यवस्था यायेगु ज्या यात । सन् १९८७ साल पाखे भारतीय दलाल पार्टी लेबर पार्टीया नेता तिमोसी बवद्धा व भारतीय मूलवासीया पार्टी नेशनल फेडरेशन मिले जुयाः सरकार गठन यात । लेबर पार्टीया नेता तिमोसी बवद्धा प्रधानमन्त्री ला जुल, तर बवद्धा खुल्लारुपं भारतीयकरणया लँपुइ वनाः राष्ट्रघात ज्या यात । अथे धयागु औद्योगिक प्रतिष्ठान, सेवा व्यवसाय, प्रेस प्रकाशन, शिक्षा, संस्कृति, बजार, व्यापार व्यवसाय नापनापं कर्मचारी, प्रहरी व न्यायलय तक नं भारतीयकरण यानाः देशया मूलवासीतय्त माइनस यायां वन । फिजीया मूलवासीया रोजगारी व मेमेगु व्यवसाय चौपट जुल । भारतीयकरणया विरुद्ध देशया मूलवासी संघर्ष यात, तर दलाल नेता बवद्धा दबे यायेगु ज्या यात । झीगु देशया अवस्था नं झन झन भयावह जुजुं वनाच्वंगु दु । छाय्धाःसा भारतया स्वार्थयात जक पूर्ति यानाच्वनीपिं विदेशीवादी नेतात सत्ताय् थ्यनाच्वंगु दस । झीगु देशया मूलवासीतय्त व्यापार, उद्योग व सरकारी सेवापाखें बञ्चित यानावनेगु रणनीतिया खेल म्हिताच्वंगु दु ।"
https://nepalbhasatimes.com/15271,बिचाः,  ,डा. कमलप्रकाश मल्ल मत्र्यलोकय् जक मंत," फणिन्द्ररत्न वज्राचार्य                                                          भगवान गौतम बुद्ध कपिलवस्तुया जुजु शुद्धोदनया काय जुयाः जन्म जूबलय् अबुम्ह शुद्धोदनं उबलय्या प्रकाण्ड विद्वानपिंके राजकुमारया भविष्य न्यंबलय् गुलिस्यां चक्रवर्ति जुजु जुइ धाल, गुलिस्यां गृह त्याग यानाः तःधंम्ह महात्मा जुइ धाल । दकलय् क्वकालिम्ह छम्हेस्यां धाःसा भगवान बुद्ध जुइ धकाः क्वःछिनाः धाल। नेपाली भाषाया महाकवि लक्ष्मीप्रसाद देवकोटा व नेपालया छम्ह न्ह्यथनेबहम्ह विद्वान डा. कमलप्रकाश मल्ल निम्हं धनधान्यया अधिष्ठात्री लक्ष्मीया पुजा कुन्हु जन्म जूगु खः । वय्कःपिनि अबु मांपिंसं थःपिनि कायया भविष्य ज्योतिष क्यनाः न्यनादी ला मदी ला मसिउ, तर झीसं वय्कःपिनिगु भविष्य नगु थें ज्वाल्ल थीगु खन सी धुंकाः नं पुस्तां पुस्ता लुमनाच्वनी कथं । डा. कमल प्रकाश मल्लया जन्म ने.सं. १०५८ (वि.सं. १९९३) सालय् नेपालया न्हापांम्ह रजिस्टर्ड वकिल योगेन्द्रप्रकाश मल्ल व तुलसीमाया मल्लपाखें लक्ष्मीद्यः बिज्याकेत छेँ छखां झलमल मत च्याकाः याइगु लक्ष्मीपुजाया शुभदिन व भिंगु मुहुर्तय् जूगु खः । थःनेया थाय्मदुइ वास्याःद्यःया जवय् कुंचा फलेचाया लिक्कच्वंगु लुखां दुहां वनेवं चुकचा छगू दु, अन हे च्वंगु छेँय् फंपिं वयाच्वंपिं थकूतय् सन्तान योगेन्द्रप्रकाशया छेँजः । वय्कःया तःधिकम्ह काय भाजु कमलप्रकाशं थ्व छेँया दक्षिण स्वःगु निभाः दुहां वःगु ताःहाकःगु मातं क्वथाय् थः विद्यार्थी पासापिं मुनाः शनिवाः पतिकं साहित्यिक ज्याझ्वः यानाच्वनादीगु खः । हेमवज्र वज्राचार्य, गुम्ह लिपा झी लय्पौया सम्पादक जुयादिल, जितः व विद्यार्थी पुचलय् दुथ्याके यंकूगु खः । कमलप्रकाश मल्लया सक्रियताय् पासापिं मध्ये पालंपाः छम्हेसित सभानायः यानाः नेपालभाषा व नेपाली भाषाया गुलिस्यां कविता, गुलिस्यां बाखं व गुलिस्यां निबन्ध ब्वनेगु याइ । रचना मदुसा नेपाली वा हिन्दीयागु थःत यःगु म्येँ हाली । व नं मदुसा थःत यःगु भासं छत्वाःचा भाषण बी । थथे यानाः थः साहित्य गोष्ठी न्ह्यानाच्वंगु खः । शनिवाःपतिकं जुइगु थ्व साहित्यिक ज्याझ्वः आपाः थें यानाः कमलप्रकाश मल्लया क्वथाय् हे जुइगु खः । गबलें गम्भीरमान मास्केया छेँय् व गबलें झोछेँय् सुयागु मसिउ, व छेँय् नं गबलें गनं गिनं नं जू । पासापिं छम्हथे छम्ह च्वन्ह्याःपिं दयेक नं वय्कःपिंसं जि लिपा जक वनाम्हेसित नायः व कमलप्रकाश मल्लयात सचिव यानाः थ्व पुचःया नां विद्यार्थी साहित्य मण्डल धकाः तयेगु यात । कमलप्रकाश मल्लया छेँया क्वसं च्वंगु चुकचाय् थौंकन्हय् व चुकचा मंत, अन मल्ल के सुन्दरया छेँ जुल, दबू दयेकाः बःचाधंगु साहित्य सम्मेलन जुल । उबलय् म्ह हे मसिउनिम्ह, लिपा जक लोकंह्वाःम्ह कवि जूम्ह दुर्गालाल श्रेष्ठं नं थ्व सम्मेलनय् कविता ब्वनादिल । वय्कः मण्डलया सदस्य मखुसां नं साप्ताहिक साहित्य गोष्ठीइ बराबर झायादी । थ्व विद्यार्थी साहित्य मण्डलं नेपाली, नेपालभाषा व अंग्रेजी भाषा तयाः प्रकाश नामं छगू टाइप पत्रिका पिकाल । थुकी नेपाली भाषाया सम्पादक सुयात ल्यल ल्वःमन, नेपालभाषाया सम्पादकय् जितः व अंग्रेजी भाषाया सम्पादकय् कमलप्रकाश मल्लयात ल्यल । थ्व पत्रिका टाइप यानाः पिकायेगु जिम्मा कमलप्रकाश मल्लं कयादिल । २००९ व २०१० सालय् थ्व विद्यार्थी साहित्य मण्डल बांलाक हे न्ह्यात । निम्ह स्वम्ह राजनीतिक नेतात हयाः नं भाषण याकेगु यात । लिपा थुकिया सदस्यतय्गु जागर नयेमाःगु अवस्था वयाः नियमित रुपं साहित्य गोष्ठी न्ह्याये मफुत । जि ख्वपय् शेर बटालियनय् सिभिल स्कुल मास्टर जुयाः जागिर नयेत वना । मेपिं पासापिं नं गुम्हं गन, गुम्हं गन झाल । थ्व विद्यार्थी साहित्य मण्डलया सदस्य पासापिं जागीरया क्रमय् डा. कमलप्रकाश मल्ल त्रिभुवन विश्वविद्यालयया शिक्षाध्यक्ष तक जुयादिल । हेरम्बबहादुर राजभण्डारी व अमृतबहादुर राजभण्डारीपिं श्री५ या सरकारया सचिव जुयादिल, विश्वम्भरमान प्रधान नेपाल बैंकया छम्ह हाकिम जुयादिल, गम्भीरमान मास्के विश्व निकेतन माध्यमिक विद्यालयया प्रधानाध्यापक जुयादिल व हेमवज्र वज्राचार्य तथा आनन्दसिद्धि तुलाधरपिं व्यापारी साहु जुयादिल । मेपिनिगु नां ल्वःमनेधुंकल । थ्व विद्यार्थी साहित्य मण्डलयात सुथां लाक न्ह्याकेगु ज्या कमलप्रकाश मल्लं यानादीगु खः ।ने.सं. १०७८ स नेपालभाषा परिषदं नेपालभाषाया तत्कालिन प्रतिनिधि कविपिनिगु कविता अंग्रेजीं अनुवाद नं तयाः ‘नेपालभाषाया नःलि कविता’ नामं पिकाल । थ्व कविता संग्रह पिहां वयेवं थ्व संग्रहय् च्वंगु कविताय् नःलिसु खनेमदु धकाः आलोचना पिहां वल । थ्वयात लिसः बीकथं प्रत्यालोचना पिहां वल । प्रत्यालोचनाया नं प्रत्यालोचना पिहां वल। नेपालभाषाय् थथे वादविवाद यानाच्वनेगु बांलाःगु मखु धकाः प्रा. कमलप्रकाश मल्लं निखलःयात नं चित्त बुझे जुइकथं विद्वतापूर्ण लेख पिकयादिल । थ्व फुक्क लेख मुनाः वय्कलं ‘नःलि कविता ः छगू विवाद’ धकाः सफू हे पिकयादिल । थुकिं म्हाइपुगु खँ तन । दुर्गालाल श्रेष्ठ कविता च्वयाः व भृगुराम श्रेष्ठलिसे थासंथासय् म्ये हालाः लोकंह्वाःम्ह कवि जुयादिल । वय्कःया ‘झसुका’ कविता पुचः पिहां वसेलिं अन्तर्राष्ट्रिय साहित्यलिसे नेपालभाषाया साहित्यया नं दुग्ययेक अध्ययन यानाच्वनादीम्ह प्रा. कमलप्रकाश मल्लं नवोदित कवि दुर्गालालया कविता उखेथुखे लानाः हिनामिना मजुइमा धकाः वय्कःयागु प्रकाशित अप्रकाशित कवितात मुंकेगु यानादिल । वय्कःया प्रारम्भिककालया आपाः थें कविता ‘धर्मोदय’ य् प्रकाशित जूगुलिं जिं ‘धर्मोदय’या फाइल कमलप्रकाश मल्लयात लःल्हानाबिया । कमलप्रकाश मल्लं ज्यासः बरेजुं लुँयात मिइ छुयाः लनास्वये थें दुर्गालालया छपु छपु यानाः फुक्क कविता दुग्ययेक व क्वथीक स्वयाः थथे धयादिल, ‘कविया शैलीगत व विषयगत विकास द्योतन जुइमाःगु संग्रहय् मात्र शैली वा प्रकाशन तिथि वा विषयवस्तु स्वयाः कविताया वर्गीकरण यायेगु थीक मखनाः, जिं दक्व कवितायात व्यक्तिगत जीवनया आधारे रचित, गीति कविता, मूलभूत ‘मतिना’या भासं व्यक्त जूगु गीति कविता, प्रकृतिया वर्णन व चित्रण अले समष्टिया व्यापक विषयवस्त्वी सामूहिक भावाभिव्यक्ति जुयाच्वंगु कविताय् वर्गीकरण यानाः उकी छसिनिसें स्वयायंका ।’ थथे धकाः वय्कलं कवि व ब्वँमियात स्वायेगु ‘लिसं’ (ने.सं. १०८०) तयार यानादिल । आतक सुं नं समालोचकं सुं नं कवियागु थुलिग्यंगु सफू पिकाःगु खनेमदुनि । नेवाःतय् दकलय् च्वन्ह्याःगु अय्लाःयात मूसः अय्लाः धाइ, थ्वँयात मूति थ्वँ धाइ । थथे हे ने.सं. १०८४ इ तक च्वयातःगु दकलय् स्येस्येलाःगु निवन्ध मुनाः कमलप्रकाश मल्लं ‘मूसः निबन्ध’ (ने.सं. १०८४) पिकयादिल । थुकी प्रत्येक निबन्धकारयात लुँ लने थें लनाः परिचय बियादीगु दु । थ्व संग्रहया भूमिका थुबलय् तक प्रकाशित नेपालभाषाया गद्ययात क्वःछिनाक्यंगु मानक धायेमा । नेपालभाषा ध्वाना सफूया धलः छगूगु (१०९९) व निगूगु (११०४) लिइ नेपालभाषाया विकास गुगु कथं जुयाः थुगु इलय् तक गुगु थासय् थ्यन धकाः प्रमाण व दसु बियाः च्वयातःगु दु । वय्कलं ‘दि गोपाल राजवंशावली’ (ई.सं. १९८५) व ‘ए डिक्सनरी अफ क्लासिकल नेवारी’ (इ.सं. २०००) च्वयाः नेपालभाषायात थकयादीगु दु व थःगु विद्वता नं क्यनादीगु दु । डा. कमलप्रकाश मल्लं थीथी सफुलिइ च्वयादीगु भूमिका व थीथी पत्रिकाय् प्रकाशित लेखत मुनाः ‘सिँकमिया स्वाने’ – ने.सं. १०९८) पिकयादिल । थ्वयां लिपा वय्कलं नेपालभाषाय् कम हे जक च्वयेगु यानादिल । डा. कमलप्रकाश मल्लं अप्वःसिनं ब्वनीगु अंग्रेजीभाषां नेपालभाषा व नेपाल सम्बन्धी ततःजिगु ग्रन्थ च्वयादिल । विद्वत्समाजय् वय्कः प्रसिद्ध जुयादिल । वय्कः नेपाः त्वःताः अमेरिकाय् च्वं झाल । आः वय्कः अमेरिकाय् जक मखु, मत्र्यलोकय् हे मंत । वय्कःया कृति व लुमंति जक ल्यंदनि । गुकिया आयु तसकं ताःहाकः । दकलय् लिपा समालोचक रत्नध्वज जोशीं व्यक्त यानादीगु उद्गार न्ह्यथनाः जिगु छत्वाःचा च्वखँ थनंतुं क्वचायेके –‘वय्कलं क्यनादीगु मौलिकता, भगीरथ प्रयत्न यायेगु कुतः, शिष्ट व स्पष्टवादी जुइगु साहस तथा भाषानुराग व आलोचनाया भेद तथा स्वरुप परिचय बियादीगु कृतज्ञतासहितगु सत्यनिष्ठता खनाः जि स्तम्भित जुया ।’"
https://nepalbhasatimes.com/15412,बिचाः,  ,बुद्धधर्मय् उपासिकापिनि योगदान,"बुद्धधर्मय् चतुपरिषद् भिक्षु भिक्षुणी उपासक उपासिकायात चतुर्परिषद कथं कयातःगु दु । बुद्ध धर्मय् भिक्षु भिक्षुणी जक मखु उपासक उपासिकापिं नं मदयेकं मगाः । गन बुद्ध धर्म सम्बन्धी ज्याखँ जुइ अन उपासकतय् नापं उपासिकात नं न्ह्यःने दइ । बुद्ध शिक्षाय् मिसा व मिजंया भेदभाव मदु ।                                                         उकिं थन गथे उपासकपिसं ब्वति काइगु खः । उपासिकापिसं नं उकथं हे ब्वति कयाच्वनी । उपासिकापिं नं म्वःम्वः दयाच्वनी । सकसिनं थः थःगु गच्छे कथं ज्याखं यानाच्वनी । सकसियां समान कथं आस्था तयाच्वनी । उकिं बुद्ध धर्मयात चीरकाल तक स्थायीत्व यायेत उपासिकापिंसं नं तःधंगु योगदान बी । थौं जक उपासिकापिसं भूमिका म्हितूगु मखु, बुद्धकालय् नं थुकथंया श्रद्धावान व समर्थ उपासिकापिं दु । विशाखा महाउपासिकाया योगदान बुद्धकालय् च्वय् लाः । विशाखा छम्ह भिक्षुणी खः । वं न्हियान्हिथं तथागत नापं संघयात भोजन दान बिइगु । थुलि जक मखु थःगु अतिकं मूवंगु महालता प्रशाधन तिसां थःम्हं न्याना काल । उकी १८ करोड ध्यबा तनाः मुक्कं २७ करोड वंगु पूर्वाराम बिहार दयेका बिल । बुद्ध शासनयात चीरकाल तक स्थापित यायेत विशाखां तःधंगु ज्या याःगु दु । विशाखां तथागतयाके च्यागू बर फ्वंगु खः । थुपिं खः भिक्षु संघयात म्वः ल्हुइत कापः बिइगु, आगन्तुकपिंत भोजन बिइगु, ल्वगिया सेवा याःम्हेसित भोजन दान बिइगु, ल्वगियात वासः बिइगु, ल्वगियात यःगु दान बिइगु, भिक्षुणीपिंत ऋतुमति कापः दान बिइगुु । थुगु च्यागू बरयात तथागतं बुद्ध शासनय् दुथ्याकाः बिज्यात । थुकिं यानाः बुद्ध शासनयात सभ्य व संगठित यानाबिउगु दु । सुप्रिया उपासिकां नं बुद्ध शासनयात स्थायित्व यायेत तःधंगु योगदान बिउगु दु । सुप्रियाया तथागत बुद्ध नापं संघ प्रति आस्था श्रद्धा दु । व बाराणसिया श्रेष्ठी कूलयाम्ह खः । व न्हियान्हिथं छगू विहारं मेगु बिहारय् चाःचाः हिलाच्वनी । गनं ल्वगी बिरामी खन कि उमिगु सेवा याइ । थुकिया लागिं थःगु आहुति बिइत तयार जुइ । छन्हु छम्ह ल्वगियात लाया सुप माल । गनं ला मदु । उकिं वं थःगु खम्पाया ला द्यन । उकिया सुप दयेकल । छम्ह ल्वगी भिक्षुया ज्यानया लागिं थःगु ज्यान बीत तयार जुल । कात्यायनी नं तथागत प्रति अतिकं श्रद्धा दुम्ह उपासिका खः । थुकथं बुद्ध शासनकालय् समर्थ भिक्षु भिक्षुणी व उपासक जक मखु समर्थ उपासिकापिं नं दु । बुद्ध शासनया प्यंगः थां मध्ये छगः थां उपसिका खः । उपासिकापिं बिना बुद्ध शासन सुथां लाक न्ह्याये फइमखु । म्हिगः जक मखु । थौं नं बुद्ध शासनय् उपासिकातय्सं तःधंगु योगदान यानाच्वंगु दु । तथागतया उपदेश न्यनेत लालायितम्ह । वसपोलया उपदेश न्यनाः मन याउँकीम्ह । थुकिया लागिं थःगु श्रीसम्पत्ति दक्व त्याग यायेत नं तयार । छक्वः वया छेँय् खँुत वल । दासि वयाः छेँय् खुँत वःगु खँ कन । कात्यायानी तथागत उपदेश न्यनाच्वंगु । दासिया खँ वयागु न्हाय्पनय् दुहां मवं । वं धर्मश्रवण यानाच्वंथाय् विघ्न यायेमते धाल । दासि लिहां वन । दासि हानं वल । वं दक्व श्रीसम्पत्ति खुया यंकल धाल । अय्नं कात्यायानीं तथागतया उपदेश न्यने मत्वःतू । भौतिक सम्पत्ति स्वयां वसपोलया उपदेश तःधं तायेकल । तथागतया उपदेश न्यनेत सदां न्ह्यःने वनीम्ह उपासिका उत्तर नन्दमाता नं खः । छम्ह विवाहित मिसा । वया लागिं भाःतया थाय् उच्च लाः । तर तथागतया उपदेश न्यनेत व थः भाःतयाथाय् गणिका तयाबिल । थः तथागतया उपदेश न्यनेत वन । तथागतया सेवा सुश्रुसा यायेत । थःछेँय् नं झिंन्यासः कर्णापण काल । उगु दां न्हिं सच्छिया दरं गणिकायात बिल । वं झिन्हुया लागिं थः भाःतयाथाय् गणिका तयाबिल । थः निर्धक्क कथं तथागत नाप शरणय् वन । व छम्ह सेठया म्हाय् अय्नं तथागतयाथाय् च्वनाः च्यः भ्वातिंतय् नापं ज्या याः जुल । उपिं नापं च्वनाः सकलसित भोजन तयार याना जुल । बुद्धकालया छम्ह बांलाम्ह मिसाया घटना नं न्ह्यथने बहः जू । छम्ह तःमिम्ह बांलाःम्ह मिसा । वया अतिकं बांलाःगु सँ दु । वया सँ छम्ह धनीम्ह मिसां न्यायेत स्वत । वया सँया लागिं धाक्वः ध्यबा पुलेत तयार जुल । तर उम्ह मिसां थःगु सँ मीत तयार मजू । ई सदां छगू हे कथं न्ह्याइ मखु । छन्हु व गरिब जुल । भिक्षु संघयात भोजन दान यायेगु इच्छा जुल । तर वयाके ध्यबा मगात । उकिं वं कम दामं थःगु सँ मिल । उकिं वःगु दामं संघयात भोजन दान यात । थुलि जक मखु । प्रजापति गौतमीं ला झन् बुद्ध शासनय् भिक्षुणी शासन दयेकेत तःधंगु योगदान याःगु दु । गौतमी छम्ह लानि । अय्नं वं कपिलबस्तुनिसें बैशाली तक न्यासि वन । सुख सयलय् च्वनाच्वंम्ह तर सँ खानाः काषयवस्त्र पुना वल । तथागतं स्वीकृति बिया बिमज्याः । थुकिया लागिं च्यागू गुरुधर्म पालना यायेत तकं तयार जुल । थुकथं बुद्ध शासनकालय् समर्थ भिक्षु भिक्षुणी व उपासक जक मखु समर्थ उपासिकापिं नं दु । बुद्ध शासनया प्यंगः थां मध्ये छगः थां उपसिका खः । उपासिकापिं बिना बुद्ध शासन सुथां लाक न्ह्याये फइमखु । म्हिगः जक मखु । थौं नं बुद्ध शासनय् उपासिकातय्सं तःधंगु योगदान यानाच्वंगु दु । विहारया सुचुकुचु यायेगु, भोजन तयार यायेगु, भिक्षु संघया उपदेश न्यनेगु तकं उपसिकापिं ग्वाः ग्वाः दयाच्वनी । थुकिं नं सीदु बुद्ध शासनय् उपासिकापिनि थाय् सदां उच्च दर्जाय् लानाच्वंगु दु ।"
https://nepalbhasatimes.com/15277,बिचाः,  ,नेवाः जुयाया गौरव थुकथं वाःचायेके,"वंगु लच्छिया दुने नेवाःख्यलय् निगू तःधंगु क्षति जुल । नेपालभाषा, जाति, मानवअधिकारया अग्रज नेपालभाषा मंकाः खलःया नायः पद्मरत्न तुलाधर व वया छुं न्हि लिपा हे नेपालभाषा ख्यःया विद्वान प्रा. डा. कमलप्रकाश मल्लया देहवसान जुल । वय्कःपिनिगु देहवसान सम्पूर्ण नेपाः देय्या निंतिं हे तःधंगु क्षति खः ।                                                         वय्कःपिंसं थःथःगु ख्यलय् समस्त नेवाः व नेपाःया विकास व उत्थानया निंतिं तःधंगु योगदान यानावंगु दु । वय्कःपिनिगु कमी शायद हे आः गबलें पूवनी जुइ ।थुपिं निम्हं नेवाः नेतृत्वयात नेवाःख्यलं वय्कःपिं मदुगु दुःखय् बिचाः हायेकल । थीथी ख्यलं श्रद्धाञ्जली प्वंकाः ज्याझ्वःत यात । वय्कःपिनिगु लुमन्ति गुणानुस्मरण जुल । वय्कःपिंसं याःगु ज्याप्रति सकलें नतमस्तक जुयाः वय्कःपिंसं ल्ह्वनातःगु आज्जु पूवंकेमाःगु खँय् सकलें छधी जुल । थ्व वय्कःपिं प्रति प्वंकूगु सच्चा श्रद्धाञ्जलिकथं सकसिनं थुइकेमाः । थुपिं निम्हं व्यक्तित्व बहुआयामिक व वय्कःपिंसं थीथी ख्यलय् याःगु योगदान अतुलनीय धयागु खँय् विवाद मदु । वय्कःपिं नेवाःत जुयाः नं मात्र नेवाःदुने सीमित मजूसे विभिन्न आयामय् योगदान याःगुलिं हे वय्कःपिंत थीथी ख्यलं हनेगु व वय्कःपिं मदयेधुंकाः बिचाः हायेकेगु ज्या याःगु खः । प्रा. डा कमलप्रकाश मल्ल छम्ह शिक्षाविद् जक मखसे नेवाः इतिहासया गहन अध्ययन अनुसन्धान याःगु दु । वय्कःया गहन अध्ययनया लिच्वःकथं हे नेपाःया गुलिखे ऐतिहासिक तथ्यत पिदनाः न्हापा जुयाच्वंगु ऐतिहासिक भूल सुधार जूवंगु दु । उकथं हे नेपालभाषा अध्ययन अनुसन्धानय् नं वय्कःया गहन अध्ययनया कारणं आपालं सुलाच्वंगु तथ्य पिदंगु दु । वय्कलं नेतृत्व यानादीगु संस्थापाखें पिदंगु क्लासिकल नेवाः खँग्वः धुकू आःतक हे ज्वःमदुगु कृति खः । डा. कमलप्रकाश मल्ल विद्वत ख्यलय् जक मखु, वय्कलं नेवाःत संगठीत यायेत नीस्वंगु नेवाः देय् दबूया निर्माण व उकियात न्ह्याकेत तःधंगु भूमिका म्हितादीगु दु । तर थुगु विषय चर्चा मजूगु व खँ पिमदनाच्वंगु कारणं वय्कलं थुगु ख्यलय् यानादीगु ज्यायाबारे नेवाःत जक मखु स्वय्म देय्दबूलिसे सम्बन्धित पदाधिकारीत हे अनभिज्ञ जुयाच्वंगु खनेदु । प्रा. डा. कमलप्रकाश मल्ल व पद्मरत्न तुलाधरं न्ह्याथेंजागु राष्ट्रयात सेवा याःगु खःसां वय्कःपिं दकलेय् न्हापां नेवाः खः धयागु खँया गर्व याये फयेकेमाः । नेवाः कुलय् जन्म जुयाः नेपाः व थःगु जातिया गर्व यायेगु ज्या यानावंगु खँय् सकल स्वाभिमानी नेवाःतय्सं गर्व याये फयेकेमाः । छुं न्हि न्ह्यः डा. मल्लया बिचाः मुँज्याया ग्वसाः खलः स्वयं नेवाः देय् दबू जुलं नं वय्कलं देय् दबूया निर्माणय् म्हितूगु भूमिका बारे चर्चा मजुल । थ्व खँय् स्वयम वक्तापिं हे अनभिज्ञ जूगु खनेद, तर थ्व विषय जानकारपिंके न्यनेकने तकं मयाःगु कारणं डा. मल्लं नेवाः संगठन निर्माणया निंतिं म्हितादीगु भूमिकायात न्हंकेगु ज्या जूवंगु खनेदत । थुकिं वय्कःया व्यक्तित्वया छगू पक्षयात न्हंकेगु ज्या जूवंगु दुु । प्रा. डा. कमलप्रकाश मल्लया जुइमा वा मंकाः खलःया नायः व मानवाधिकारवादी नेता पद्मरत्न तुलाधरया योगदान जुइमा, छथ्व मनूतय्सं वय्कःपिनिगु व्यक्तित्व व योगदानया विषयय् चर्चा यायेगु इलय् नेवाः ख्यलय् जूगु महत्वपूर्ण योगदानयात स्वया नं मेमेगु ख्यलय् वय्कःपिंसं याःगु योगदानया चर्चा अप्वः यायेगु ज्या जुयाच्वंगु दुर्भाग्यपूर्ण खः । नेपालभाषा मंकाः खलःया नायः पद्मरत्न तुलाधरं पंचायती इलय् जनसहभागिताय् भिंतुना आन्दोलन मन्ह्याकूगु जूसा मेमेगु जनजातिया आन्दोलन धाये वा थीथी अधिकारकर्मीतय्गु आन्दोलन थुलि सशक्त मजुइगु खइ । अझ मुलुकय् थुकथंया क्रान्तिकारी राजनीतिक हिउपाः हे मवइगु खइ । नेपालभाषाया भिंतुना आन्दोलन हे नेपालय् जूगु फुक्क अधिकार आन्दोलनया जननी खः धयागु निक्र्यौल स्वयम विविध आन्दोलनकारी अधिकारकर्मीतय्गु दु । उकथं हे प्रा.डा. कमलप्रकाश मल्लं थःगु अध्ययनया लिधंसाय् नेपाःया ऐतिहासिक सत्य तथ्ययात उलाः हाथ्या बीगु ज्या मयाःगु खःसा थौं नेपाःया इतिहास अझं भ्रमपूर्ण जुयाच्वनीगु खइ । थुज्याःगु वय्कःपिनिगु योगदानयात नेवाः ख्यलं स्वयां मेमेगु ख्यलं उच्च सम्मान व आभार न्ह्यब्वयाच्वंगु खंकेफइ । थ्व ल्याखं वय्कःपिं मात्र नेवाः व्यक्तित्व स्वयां राष्ट्रिय व्यक्तित्वकथं न्ह्यःने दंवःगु आभास नं जुइ । वय्कःपिनिगु क्वचाःगु बिचाः मुंज्याय् नं वय्कःपि नेवाः व्यक्तित्व स्वयां नं इतरकथं न्ह्यब्वयेगु ज्या जूवंगु दु । अले थज्याःगु मुँज्या ग्वसाः खलकं नं वय्कःपिंत नेवाः व्यक्तित्वया हैसियतं बी माःगु सम्मानय् चुके जूगु खनेदु ।नेपाःया हरेक ख्यःया विकास चाहे व साहित्य जुइमा, व्यापार, व्यवसाय, उद्योग जुइमाः वा राजनीतिक ख्यः हे छाय् मजुइमाः फुक्क ख्यलय् हे नेवाः व्यक्तित्वतय्गु अहम व नेतृत्वदायी भूमिका दु । तर थज्याःगु गरिमायात नेवाःख्यलं कःघायेमफुगु वास्तविकता खः । छगू इलय् सहिद गगांलालयात ‘श्रेष्ठ’ धकाः मच्वयेगु, सिद्धिचरणया पूवंक जात मच्वयेगु, राजनीतिक ख्यलय् वामपन्थी विचारधाराया अग्रज पुष्पलालयात तकं नेवाः धायेके मबिइकेत छगू वर्गया षडयन्त्र अझं न्ह्याना हे च्वंगु अनुभव यायेफइ । नेपाःया आदिवासी, मूलवासी नेवाःतय्सं थःगु राष्ट्र निर्माणया निंतिं याःगु योगदानयात गौण क्यनेगु वा उपिं नेवाः जूसां इतर नेवाःदुने थःपिनिगु अभिभावककथं सालाकायेगु ज्याया निरन्तरता आःया पद्मरत्न तुलाधर व कमलप्रकाश मल्लया देहवसान लिपा नं खने हे दयाच्वंगु दु । थुकि स्वय्म नेवाःतय्गु अप्रत्यक्ष भूमिका दयाच्वंगु आभास नं जुयाच्वंगु वास्तविकता खः । प्रा. डा. कमलप्रकाश मल्ल व पद्मरत्न तुलाधरं न्ह्याथेंजागु राष्ट्रयात सेवा याःगु खःसां वय्कःपिं दकलेय् न्हापां नेवाः खः धयागु खँया गर्व याये फयेकेमाः । नेवाः कुलय् जन्म जुयाः नेपाः व थःगु जातिया गर्व यायेगु ज्या यानावंगु खँय् सकल स्वाभिमानी नेवाःतय्सं गर्व याये फयेकेमाः । थःपिनिगु पहिचानया दुने वय्कपिंत न्ह्याबलें शीर्ष स्थानय् तयेगु सोच ब्वलंकेमाः ।"
https://nepalbhasatimes.com/15098,बिचाः,  ,झीगु भाय् गुलि पुलां ?–२,"दसि व तर्क                                                          २.२ च्वय् वंगु खँ सीदत कि नेपालया शिलालेख आदी झीगु भाषाया प्रयोग जूगु ने.सं. ३५३ (इस्वी १२३३) निसें खनेदु । थ्वयां न्ह्यः दको फुकं संस्कृत भासं च्वया तःगु अभिलेख जक दु । अथे हे ल्हातं च्वया तःगु सफू वा मेगु लिपिबद्ध दसिइ नं स्थिति मल्लयां न्ह्यः नेपाल भाषाया प्रयोग जूगु उस्त खने मदु । जिं गन तक स्यू जयस्थिति मल्लयां न्ह्यःया खालि छगू ल्हातं च्वयातःगु सफुली नेपाल भाषाया प्रयोग जूगुदु । व सफू खः बंगालया पण्डित नारायणं १२ गू शदी संस्कृतं च्वःगु हितोपदेशयात ल्ह्ययाः संस्कृत लिसें नेपाल भाषां टिका च्वया तःगु नेपाल सम्बत् ४८१ (इस्वी १३६०) या सफू । थ्व सफू पश्चिम बर्लिनया सरकारी संग्रहालयया Ethnological Museum अन्तरगत संग्रहले दु । अत्यन्त बांलाक ल्हातं च्वयातःगु थ्व चिकिचा धंगु सफूचा जम्मा ९६ पौ, छगू पती ५ झो च्वया तःगु दु । थ्व सफूया उल्लेख प्रो. अगष्ट कनरेडीं थःगु ‘Das Newari धैगु (इस्वी १८९१) लेखेछ याना दीगु दु । अनंली डा. हायन्स् योरगनशेनं वेकःया नांदंगु A Dictionary of the Classical Newari या पौ ४ सं मिति नापं बिया थ्व सफूया–उल्लेख याना दीगु दु । थ्व सफूया निगू पौया किपा (स्टकहोम विश्वविद्यालयया इन्डोलोजीया प्रोफेसर डा. सिग्पे्रmड लीनहार्डया ठ सौजन्यं) थन क्वे बियागु दु । 9. Newari – Due Pagine du una versione in newari Hitooadesa. Manoscritto datato–1360 d.c. इस्वी १३६० या हितोपदेशयां ल्यू जुजु जयस्थिति मल्लया पालेया जम्मा स्वंगू सफू नेपाल भाषां च्वया तःगु वा नेपाल भाषा दुथ्याकाः संस्कृतं च्वयातःगु आतक लुयावःगु दु । व स्वंगू सफूत खः (छि) मानव न्यायशास्त्र (ने.सं. ५००–इस्वी १३८०) । नारदया न्यायशास्त्र अथवा मनुस्मृतिया विषये नारदया संहितायात जयस्थिति मल्लया मन्त्री जायतया लागि नेपाल भाषां हीका तःगु (स्वया दिसँ— हरिप्रसाद शास्त्रीया A Catalogue of Palm-leaf Manuscripts in the Durbar Library, Nepal, Vol I p 43  । अथवा राष्ट्रिय संग्रहालयया धलःपौ १, संख्या १२३ …)(नि) अमरकोष (ने.सं. ५०६, चैत्र कृष्ण, इस्वी १३८६) मन्त्री जायतया काय्यात अमरकोष स्यनेत नेपाल भाषां टिप्पणी च्वया तःगु । केम्ब्रीज विश्वविद्यालयया बौद्ध संस्कृत हस्तलिखित संग्रहे दुथ्याका तःगु ।(प्रो. बेण्डलं थःगु Catalogue of the Buddhist Sanskrit Manuscripts in University Library Cambridgem 9 1883 यापौ १८७ स थ्व अमरकोष सफूया छगू वर्णन थुकथं बिया तःगुदु । नापं प सफूया Colophon या छगू उद्धरण नं बिया तःगु दु : “ताडपत्र, १६१ पौ ५ झोः १२ ह् २ इन्च, मिति ने.सं. ५०६ (सन् १३८६) अमरकोष, जयस्थिति मल्लया राज्य काले ख्वपे माणिक्यं च्वयातःगु विवित्रि, नांया नेवाः टीका नं दुथ्यागु । कथहं  "
https://nepalbhasatimes.com/15103,बिचाः,  ,डा. कमलप्रकाशया राजनीतिक चेतना,"राणा शासनया अन्त्य लिपा २०१५ सालय् न्हापांगु आम निर्वाचन जुइत्यंगु ई । क्षेत्र नं १ येँपाखें स्वम्ह सशक्त उम्मेदवारत चुनावी मैदानय् दंवयाच्वंगु । पुलांम्ह प्रधानमन्त्री के. आई. सिंह व पुलांम्ह मन्त्री गणेशमान सिंह । निम्ह प्रभावशाली नेतातय् दथुइ मेम्ह उम्मेदवार नेकपाया संस्थापक पुष्पलाल श्रेष्ठ ।                                                         चुनावया घोषणानापं आम जनताय् थःथःगु पक्षय् लहर हयेगु होडबाजी । गणेशमान थँबहिया चाक्सीबारीस्थित थःगु हे छेँ नं प्रचार प्रसारय् व्यस्त । उखे पुष्पलाल थःगु निंतिं सम्पर्क ज्याकू मालाच्वंगु । न्ह्यखाय् बालं च्वंच्वनादीम्ह पुष्पलालयात थःगु हे गड क्षेत्रय् प्रचार प्रसार ज्याकू तयेगु रहर । मेम्ह कम्युनिष्ट नेता शम्भुराम श्रेष्ठ नं न्ह्यखाय् हे च्वनीगु । ज्याकू मालेगु झ्वलय् न्ह्यखां सय मिटर ति थुखे च्वंगु थाय्मदु चुकय् ज्याकू चायेकेगु क्वथा लुत । व क्वथा खः– डा. कमल प्रकाश मल्लया । प्रगतिशील राजनीतिक हस्तित च्वनीगु व राजनीतिक गतिविधि जुयाच्वनीगु जूगुलिं थाय्मदु त्वाःया मल्लया जीवनया न्हापांगु ब्वः नं राजनीतिनाप स्वनाच्वंगु जुल । पुष्पलाल, शम्भुराम, मनमोहन अधिकारी, चन्द्रमान मास्के लगायतनापया संगतं वय्कः नं प्रगतिशील विचारधारापाखें प्रभावित जुयादिल । लिपा त्रिचन्द्र कलेजय् आईए ब्वनाच्वंगु इलय् अखिल नेपाल विद्यार्थी फेडरेसनय् आवद्ध जुयाः राजनीतिइ लगे जुयादिल । झिच्यादँया वैंशय् तत्कालीन सरकार विरुद्ध जवर्जस्त भाषण यानादिल । छक्वः सरकारं हःगु सुरक्षा कानून विरुद्ध भाषण याःगु इलय् वय्कःयात ज्वनायंकल । उबलय् सुरक्षा कानून अन्र्तगत वय्कःयात भद्रगोल जेलय् गुला तक बन्दी दयेकल ।त्वालय् च्वंपिनि संगतं वय्कःया राजनीतिक चेतना थकायेगु निंतिं छगू कथं ग्वाहालि मयाःगु मखु । लिसें छेँजःया लकसं नं वय्कःयात स्वतन्त्रता, न्याय व समान्ताया मुद्दाय् न्ह्यःने वनेत ग्वाहालि दत । वय्कःया बाज्या पूर्ण मल्ल कुमारी चोकय् अवस्थित राजश्व विभागया कर्मचारी । छुं दँ तक अन ज्या यायेधुंकाः पूर्ण मल्लयात चन्द्र शम्सेरं जागिरं लिकानाहल । थःगु नांया ल्यूने ‘मल्ल’ जात च्वःगु अभियोगय् जागिरं पितिन । जात लिकाये माने मजुइवं सन् १९१० सेप्टेम्बरय् वय्कलं थःगु जागिर तंकेमाल । लिपा मल्लया अबुजु योगेन्द्र प्रकाश मल्लयात नं चन्द्र शम्सेरं हे सन् १९२८ अक्टोबरय् जागिरं लिकयाहल । अभियोग खः– वय्कः पूर्ण मल्लया काय्, गुम्हेसिनं थःगु पहिचान (मल्ल)यात लिकाये माने मजुल । कमलप्रकाश मल्ल थःगु छेँजःयात राज्यपाखें याःगु विभेदयात बांलाक थूम्ह खः । राज्यया अन्यायपूर्ण व्यवहार व असमान्तप्रति सजक व सचेत जुयादी । बाज्या व बाःयात राज्यपाखें याःगु अन्यायपाखें वय्कःयात राजनीतिक विभेदया बारे सचेत याकेगु ज्या याकल । उखे वय्कःया कका होमप्रकाश मल्लया राजनीतिक गतिविधि व चेतनापाखें नं सीकाः कायेगु, स्यना कायेगु यानादिल । होमप्रकाश २००७ साल लिपा प्रगतिशील अध्ययन मण्डल, नेपाल युवक संघ व जनवादी संयुक्त मोर्चाया समर्थक जुयादिल । वय्कः थःगु क्वथाय् भारतया विद्रोही नेता सुभाषभचन्द्र बोस, झाँसीया रानी लगायत किपा तिकातइगु, अले ‘माक्र्सवाद क्या है’, ‘विद्रोही सुभाष’ थेंज्याःगु सफू ब्वनादीम्ह ।त्वाःया पासाभाइपिनि संगत, छेँजःयात राज्यं याःगु विभेदप्रतिया आक्रोश व छेँजःया राजनीतिक चेतनाया कारणं डा. कलमप्रकाश मल्लया न्हापांगु ब्वः राजनीतिपाखे तप्यंक स्वापू दत । डा. कमलप्रकाशं थःगु जीवनया लिपांगु इलय् तक नंं राजनीतियात सतिकं मुल्यांकन यानाच्वनादिल । राजनीतिक दल वा राजनीतिक नेतृत्वनाप विद्यार्थी ई धुंकाः सतिक च्वने चाहे मजूसां वय्कःया गहन बिचाः न्ह्याब्लें छगू मार्गदर्शन जुयाच्वन । त्रिचन्द्र कलेजय् आईए व बीएया पढाई जुयाच्वंतले वय्कः राजनीतिइ सक्रिय जुयादिल । लिपा छेँया आर्थिक अवस्थाया हुनिं जागिर नयेमाःगुलिं प्रत्यक्ष रुपं राजनीतिपाखे संलग्न जुयामदी । उगु ई तक वय्कःया क्षमता व लगनशीलता यच्चुके खनेदयेधुंकल । छगू इलय् पुष्पलालया सचिव सरह तक ज्या यानादीम्ह मल्ल राजनीतिपाखें प्रत्यक्ष रुपं संलग्न मजूगुलिं पुष्पलालं चिन्ता काल । छक्व चान्हय् हे वयाः वय्कःयात राजनीति यायेगु त्वःते मते धकाः पुष्पलालं इनाप याःवल । तर छेँया लकसं मल्लयात उखेपाखे सालेमफुत । प्रत्यक्ष रुपं वय्कलं लिपा राजनीति गुबलें यानामदी । तर राजनीतिपाखें वय्कःया मिखा धाःसा गुबलें उखेथुखे मजू । लिपा न्ह्याबलें वय्कः थःगु कलम व बौद्धिक च्वसुपाखें राजनीतिक विसंगति व विभेदयात कयाः बिचाः तयाच्वनादिल । वय्कलं राजनीतिक अवस्थाय् वयेमाःगु सुधारतय् बारे च्वयादीगु खँत लिपा प्रमुख राजनीतिक मुद्दा तकं जुयाबिल ।पञ्चायत व्यवस्थाया इलय् तकं वय्कलं छम्ह निडर च्वमि कथं पञ्चायती व्यवस्थाया आचोलना यायेगु त्वःतामदी । पञ्चायत व्यवस्थापाखें लादे यानातःगु छगू भाषा, छगू धर्मयात तप्यंक अस्वीकार यानादिसें वय्कलं आपालं च्वसुत च्वयादिल । वय्कलं नेपाःया विविधता व थीथी भाय्यात स्वीकार मयायेगु खःसा राज्य गबलें सुथां मलाइगु बिचाः निरन्तर प्वंकाच्वनादिल । मांभाय्या माध्यं शिक्षा बीमाः धइगु खँयात न्ह्याब्लें थःगु प्राथमिकताय् लाकादिल । वय्कलं स्वीदँ न्ह्यः मुक्कं जाति, भाषा व संस्कृतियात समान अधिकार दयेमाःगु धकाः तयादीगु बिचाः लिपा २०६२÷६३ सालया जनआन्दोलनय् प्रमुख राजनीतिक मुद्दा जुयाः पिज्वल । समावेशी व समानुपातिक प्रतिनिधित्व व्यवस्था लिपा जबर्जस्त रुपं सतक आन्दोलनय् एजेण्डा जुल । २०४६ सालय् प्रजातन्त्रया पुनःस्थापना लिपा एकल हिन्दु राज्य व भाषिक विभेदं निरन्तरता कायेवं नेवाःत राजनीतिक रुपं आन्दोलित जुल । सन् २००६लय् दकलय् न्हापां नेवाः राजनीतिक आन्दोलन नां पुचः स्वनाः नेवाःतय्सं जातिय स्वशासन, धर्म निरपेक्षता व संविधान सभापाखें न्हूगु संविधान निर्माणया माग यात । डा. कमलप्रकाश मल्ल सहित मुक्कं ५२म्ह वरिष्ठ नेवाः न्ह्यलुवाःतय्सं उगु माग यानादीगु खः । तत्कालीन नेकपा माओवादीपाखें गणतन्त्रया मागयात जर्बजस्त रुपं ल्ह्वनाच्वंगु इलय् च्वमियात गणतन्त्रया बारे कनादीगु खः, ‘आः संसारय् राजतन्त्रत दनीगु देशत स्वयेगु खःसा आपा गरिब देशय् जक दनी । यक्व देशय् राजतन्त्र मदयेधुंकल । झीगु देशय् नं स्वयेगु खःसा जुजु दयाः छुं फाइदा दइगु मखु ।’ न्हापांगु संविधानसभापाखें संविधान निर्माणया ज्या जुयाच्वंगु इलय् वय्कः अमेरिकाय् वनेधुंकूगु जुल । देशं पिने जूसां वय्कलं नेपालय् जुयाच्वंगु संविधान निर्माणया ज्याया विशेष रुची सहित स्वयाच्वनादिल । विशेष यानाः राज्य पुनःसंरचनाया सवालय् वय्कःया आपा रुची दुगु जुल । न्हापांगु संविधानसभाया राज्य पुनःसंरचना तथा शक्ति बाँडफाँट समितिं तयार याःगु झिंप्यंगू प्रदेशया खाकाय् वय्कलं निगू गहन टिप्पणी यानादिल । छगू नेवाःतय् निंतिं, मेगु पहिचान दुगु पहिचान सहितया प्रदेश स्वीकार मयाइपिनि निंतिं । राज्य पुनःसंरचना समितिया नेवाः प्रदेश दुथ्याःगु प्रतिवेदन स्वयेधुंकाः वय्कलं नेवाःतय् नेतृत्व वर्गतय्त छपु इमेल च्वयादिल । मेलय् न्ह्यःथनातःगु दु, ‘पुनःसंरचना समितिं तयार याःगु खाका छगू हे जक मापदण्ड कथं यानातःगु दु – सांस्कृतिक वा पौराणिक । थुकी छुं नं ऐतिहासिक दस्तावेज व जनसांख्यिक तथ्यांकयात आधार दयेकातःगु मदु ।’ वय्कलं पौराणिक आधारया लिधंसाय् जुइगु सिमाया ल्यूने मवंसे नेवाः समाजयात बौद्धिक समाजपाखे वनेत, न्हूगु टेक्नोलोजि, व्यवस्थापकिय कौशल व विश्व बजारय् प्रतिस्पर्धा यायेफइगु कथं स्रोत व साधनयात उपयोग यायेफुसा जक झीगु भविष्य सुनिश्चित जुइगु तर्क न्ह्यब्वयादीगु खः । अथेहे छक्व प्राध्यापक चैतन्य मिश्रं राज्य पुनःसंरचना, जातिय अधिकार लगायतयाबारे प्रस्तुत यानादीगु कार्यपत्रय् तसकं असहमति प्वंकादिल । वय्कलं असहमतियात मेल यानादिल । मिश्रया कार्यपत्रय् राज्य पुनःसंरचना समितिं तयार याःगु झिंप्यंगू प्रदेशया खाकायात छुं नं थाय् मबिउगु खँय् तँ प्वंकादिल । वय्कलं च्वयादी, ‘संविधानसभा नेपाःमितय्सं ल्यःगु प्रतिनिधितय् सार्वभौम ईकाइ खः । छिगु प्राज्ञिक कार्यपत्रय् थुकीयात थाय् बीमाःगु खः । थ्वहे छगू विश्वास यानातःगु निकाय सुनां न्हूगु संविधान निर्माण यायेगु ज्या याइ । छिं थुकी जूगु छलफलयात छुं नं महत्व बियामदी । थ्व विश्वास हे यायेबहमजू !….यदि आःया प्रशासनिक व राजनीतिक ईकाइयात परिवर्तन यानाः भचा अप्वः स्वायत्तता बीयाः न्हूगु निर्माण याइसा आकाश कुतुं वइमखु । यदि ऐतिहासिक संस्कार व सांस्कृतिक पहिचानयात प्रदेश निर्माणया झ्वलय् ल्यंकेफइसा थुकिं छु क्षति याइ ?’थुकथं डा. कमलप्रकाश मल्लं प्रत्येक हिलावंगु राजनीतिक व्यवस्थाय् थःगु अभिमतया जाहेर यायेगु ज्या यानाच्वनादिल । वय्कलं न्ह्यथनादीगु आपालं खँत कालान्तरय् पाय्छि सावित नं जुल । साहित्य, इतिहास व भाषाया ख्यलय् वय्कलं थःगु प्रत्यक्ष संलग्नताय् यक्व खँ बिया झाल । तर राजनीतिक रुपं वय्कलं यानादीगु गहन टिप्पणीत नं थुगु समाजया निंतिं उलिग्यंक महत्वपूर्ण जू ।डा. कमलप्रकाशं थःगु जीवनया लिपांगु इलय् तक नंं राजनीतियात सतिकं मुल्यांकन यानाच्वनादिल । राजनीतिक दल वा राजनीतिक नेतृत्वनाप विद्यार्थी ई धुंकाः सतिक च्वने चाहे मजूसां वय्कःया गहन बिचाः न्ह्याब्लें छगू मार्गदर्शन जुयाच्वन । थौं वय्कः झीगु निंतिं मंत । नेपालं छम्ह इतिहासकार, भाषाविद् जक मखु राजनीतिक ख्यलय् दूरदर्शिता दुम्ह छम्ह विद्वान मार्गनिर्देशक नं तंकेमाल । वय्कलं राजनीतक ख्यलय् म्हिताच्वनादीगु ‘वाचडग’या भूमिका न्ह्याबलें मगाःमचाःगु अनुभूत जुयाच्वनी ।  "
https://nepalbhasatimes.com/15137,बिचाः,  ,ओलीयात लित्तुमत्तु लिइगु ‘सम्मेलन’,"नेपाल कम्युनष्ट पार्टी (नेकपा)या अध्यक्ष केपी शर्मा ओलीया नेतृत्वय् दुगु दुइ तिहाई बहुमतया वर्तमान सरकारया निंतिं आःतकया दकलय् तःधंगु हाथ्या जुया बिउगु निर्मला पन्त बलात्कार नापं हत्याकाण्ड खःसा आः वयाः अझ तःधंगु सवालया रुपय् दनावःगु दु इसाई राष्ट्र निर्माण ।                                                         कञ्चनपुरया निर्मला पन्तयात बलात्कार यानाः स्याना बिउगु घटनाय् दोषीयात ज्वनाः कारवाही यायेगु ज्या प्यला न्ह्यवंनिसें याये मफयाच्वंगुलिं न्हियान्हिथं सरकार विरुद्ध सतकय् प्रदर्शन जुया वयाच्वंगु दु । थीथी राजनीतिक पार्टीनिसें सामाजिक संघ संस्था, सर्वसाधारण मनूतय्सं तकं उगु काण्डयात कयाः दोषीयात ज्वना कारवाही यायेमाल धकाः माग याना वयाच्वंगु खःसां लिपांगु इलय् वयाः सशस्त्र संघर्ष यायेगु पक्षय् दुगु विप्लबया नेतृत्वया नेकपां तकं सतकय् प्रदर्शननिसें थःपिंसं हे ज्वनाः कारवाही यायेगु धकाः तकं घोषणा याःगु अवस्था दु । ओली सरकारं हे दोषीयात सुचुकातल धकाः न्ह्यथँसें थःपिंसं हे ज्वनाः कारवाही यायेगु धकाः विप्लवया नेतृत्वया नेकपां गुगु कथं घोषणा यात उकिं नेपालय् गनं समानान्तर सरकार जकं दुगु मखुला धकाः न्ह्यसः ब्वलना वइगु स्वाभाविक हे खः । यदि थ्व इलय् विप्लव नेतृत्वया सरकारं निर्मला पन्त काण्डया दोषीयात ज्वनाः कारवाही यानागु जुल धकाः खँ पित हल धाःसा व उकियात जनतां विश्वास यात धाःसा ओली सरकारया निंतिं तःधंगु हाथ्या नापनापं नैतिक संकट वयेफु । निर्मला पन्त काण्डया कारणं प्रतिपक्ष जक मखु स्वयं सत्तापक्षया नेता, कार्यकर्तातय्सं तकं ओली सरकारया आलोचना यानाः पिहां वयाच्वंगु दु । ओली सरकारं माःगु कथंया अनुसन्धान यानाः दोषियात ज्वनाः कारवाही यायेगु ज्या मयात धकाः व्यापक रुपं आलोचना हे जुयाच्वंगु अवस्थाय् लाकाः उगु काण्डया प्रमाण नष्ट याःपिं धकाः छानविन लिपा निलम्बनय् लाःपिं प्रहरीत तकं प्रधानमन्त्रीया ज्याकुथिइ हे वनाः निवेदन बिइगु ज्या तकं यात धकाः खँ वःगुलिं सरकारप्रति झन हे शंका ब्वलनीगु स्वाभाविक हे खः । थौं राजनीतिक पार्टीया नेता कार्यकर्तानिसें सर्वसाधारणया छेँय् छेँय् तकं निर्मला पन्त काण्डया बारे चर्चा जुयाच्वंगु दु । ओली सरकार गठन लिपा थुलिमछि चर्चा जूगु अले सकलसिनं सरोकार क्यंगु विषय सायद निर्मला पन्त काण्ड हे जुइ । निर्मला पन्तया बलात्कार लिपा हत्याया घटना दोषीयात ज्वनाः कारवाही यायेगु ज्या याये मफयाच्वंगु हे इलय् आः हाकनं न्हूकथंया हाथ्याः ओली सरकारयात वःगु दु, व खः– इसाई राष्ट्रया सवाल । भारत, चीन, पाकिस्तान, श्रीलंका लगायतया देसय् याके मबिउगु एसिया प्यासिफिक सम्मेलन अन्ततः नेपालय् विवादया दथुइ क्वचायेकेगु ज्या जूगु दु । थ्यंमथ्यं २० करोड तका खर्च यानाः याःगु उगु सम्मेलन धइगु गैर सरकारी संस्थां याःगु जूसां नं थीथी देय्या राष्ट्र प्रमुखनिसें मेमेपिं नापं याना द्वःछिम्हं मल्याका मनूत सहभागी जूगु अले विवाद मजुइमाः धकाः हिन्दू, बौद्ध, मुस्लिम धर्मगुरुपिंत तकं सहभागी याकूगु जूसां नं अन्ततः धार्मिक रुपं उगु सम्मेलन विवादय् हे वल । इसाई धर्म प्रचार याइगु संस्था धकाः ता ई न्ह्यवंनिसें चर्चाय् वयाच्वंगु अले इलय् ब्यलय् नेपाःया राजनीतिक पार्टीया सांसदतय्त विदेशय् चाःहिइके यंकेगु ज्या तकं याना वयाच्वंगु युनिभर्सल पिस फेडेरेसनया ग्वसालय् येँय् जूगु सम्मेलनं मनूतय्त धार्मिक रुपं बांमलाक हे विभाजित याना बिउगु दु । थःगु पार्टीया नेता कार्यकर्तातय्सं तकं विरोध यानाहःगु अवस्थाय् थुगु खँयात इलय् हे नेतृत्वं समाधान याना वने मफत धाःसा निर्मला पन्तया हत्याकाण्ड थें हे ओली सरकारयात मदिक्क लित्तुमत्तु लिनाच्वनीगु मुद्दा थ्व एसिया प्यासिफिक सम्मेलन नं छगू जुइ प्रमुख प्रतिपक्ष दल नेपाली कांग्रेसं बहिस्कार याःगु अले तराई लागाय् हिन्दूतय्गु संगठनं सभा हे यानाः विरोध याःगु नाप नापं सत्तारुढ दल नेपाल कम्युनिष्ट पार्टी (नेकपा)य् तकं विवाद ब्वलंकूगु थुगु सम्मेलनं यानाः नेपालय् हाकनं छकः धर्मया नामय् तिब्र बहस सुरु जूगु दु । मुलुक धर्मनिरपेक्ष राज्य जूगुलिं हे सरकार तकं क्रिश्चियन धर्मया निंतिं न्ह्याःवन धकाः द्वपं बिइगुनिसें आः मुलुकय् हिन्दू राज्य यायेमाः धाइपिंत थःपिनिगु सः तयेगु छगू अवसरया रुपय् न्ह्यःने वःगु दु । नेपाःया संविधानय् नेपाल राज्य धर्मनिरपेक्ष राज्य धकाः उल्लेख यानातःसां नं धर्मनिरपेक्ष धायेबलय् सनातननिसें चले जुया वयाच्वंगु धर्म, सांस्कृतिक संरक्षण लगायत धार्मिक, सांस्कृतिक स्वतन्त्रता धकाः थुइकेमाः धकाः च्वयातःगु दु । थुगु कथंया परिभाषां हे नेपालय् पूर्णरुपं धर्म निरपेक्षता मवःनि धकाः धायेगु यानाच्वंगु खःसा थ्व हे इलय् वयाः क्रिश्चियन धर्मयात प्रचार यायेगु कथं राज्य हे लगे जुल धकाः द्वपं बिइगु थाय् दयेक ज्याखँ खनेदत, उकिं याना नेपालय् धार्मिक सवालय् तिब्र रुपं बहस यायेगु व धर्म निरपेक्षताया नामय् सनातन धर्मयात हाथ्या वल धकाः चर्चा याइपिनिगु निंतिं थाय् तःचाकः जुया बिउगु दु । सम्मेलनय् गुगु कथं क्रिश्चियन धर्मगुरुपाखें हे प्रधानमन्त्री केपी शर्मा ओलीयात सिरपाः बिइगु, इसाई राष्ट्र निर्माणया नितिं आह्वान यायेगु ज्या जुल थ्व धइगु छगू कथं धार्मिक ख्यलय् तःधंगु लिच्वः लाकीगु व अर्थपूर्ण ज्या खः । उद्घाटन समारोहय् विवाद वइ धकाः मेमेगु धर्म गुरुपिंत नं ब्वया स्पष्ट रुपं हे भाषण बिइगु इलय् कोरियाया युनिफकेशन चर्चया संस्थापक डा. हक जा हानं इसाई राष्ट्र दयेकेत आह्वान यायेगु ज्या जक मखु थः स्वयं यसुया म्ह्याय् धकाः परिभाषा बिइगु ज्या यात, थुकिं यानाः स्पष्ट रुपं व क्रिश्चियनतय्गु ज्याझ्वः धकाः थुइके फइगु अवस्था जुल । स्वनिगलय् तसकं विरोध मजूगु जूसा प्रधानमन्त्री केपी शर्मा ओली वय्कःया कलाः, अथे हे झिंन्यासःम्ह स्थानीय निकायया प्रतिनिधिपिं व उमि कलाःपिंत तकं क्रिश्चियन धर्म कथं आर्शिवाद बिइगु ‘ब्लेसिङ’ ज्याझ्वः याइगु जुइ । उगु कथंया ज्याझ्वः दबाब व विरोधया दथुइ स्थगित जूगु दु । मखुसा जनप्रतिनिधितय्त अप्रत्यक्ष रुपं क्रिश्चियन हे दयेकेगु कथंया योजना हःगु खनेदु धकाः धायेफइगु अवस्था खः । नेपाः एसियाय् लाःगु जुयाः थुगुसी एसियाम्ह हे प्रतिनिधि कथं कोरियाया युनिफकेशन चर्चया संस्थापक डा. हक जा हानयात न्ह्यःने तयाः ज्या याःगु दुसा प्रधानमन्त्री ओलीयात सिरपाः बिइगु ज्या तकं याःगु दु । थुगु ल्याखं स्वल धाःसा थुगुसीया सम्मेलन नितान्त क्रिश्चियन धर्मयात अझ ब्यापकता यायेगु योजना कथं हे याःगु खः धकाः धायेफइगु अवस्था दु । ओली सरकारयात गुगु कथं निर्मला हत्याकाण्डया समस्या जुयाच्वंगु खः आः थ्व सम्मेलन व इसाई राज्य दयेकेगु नितिं पहलकदमि याःगु द्वपं नं निरन्तर रुपं लानाच्वनीगु अवस्था वइ । हिन्दू राज्य घोषणा यायेमाः धाइपिनिगु निंतिं ततसलं हालेगु थाय् दयेकेगु ज्या जूगु दुसा थुकिं यानाव्ः वर्तमान सरकार व नेपाल कम्युनिष्ट पार्टी (नेकपा) दुने तकं तःधंगु समस्या वयेफइगु संभावना दु । व हे पार्टीया नेता कार्यकर्तातय्सं तकं विरोध यानाहःगु अवस्थाय् थुगु खँयात इलय् हे नेतृत्वं समाधान याना वने मफत धाःसा निर्मला पन्तया हत्याकाण्ड थें हे ओली सरकारयात मदिक्क लित्तुमत्तु लिनाच्वनीगु मुद्दा थ्व छगू नं जुइ ।  "
https://nepalbhasatimes.com/15069,बिचाः,  ,दसि व तर्क झीगु भाय् गुलि पुलां ?,"(नेपाल संवत् १०९१ तछलाथ्व, वि.सं. २०२८ जेठ ३० गते नेपालभाषा पत्रिकाया तंपं पतिइ पिहांवःगु च्वसु । थ्व च्वसु पिहां वयेधुंकाः नेपालभाषा ख्यलय् डा. मल्लया बौद्धिक क्षमता चर्चाया विषय जूगु खः ।)                                                          १. न्ह्यथना १.१ नेपाल भाष गाक्कं पुलांगु भाय् खः धकाः फुकसिनं सिउ । झीगु भाय् माकों पुलां धकाः झीसं न्वाना वयाच्वनागु छुं मखुसां धर्मादित्य धर्माचार्यया ‘नेपाल भाष व थ्वया साहित्य’या इलंनिसें खः । धर्माचार्यजुया व मूवंगु व मिखा चाय्का बीगु लेख पिदंगु थ्यंमथ्यं ४४ दँ दत । अनंलिउ झीगु साहित्यया युग–पुरुष चित्तधर ‘हृदय’ जुया ‘झीगु साहित्य’ सफू नं पिदन । थ्व सफुली थासा आखलं पिहां वःगु निष्ठानन्द–सिद्धिदास ईयां लिपाया झीगु साहित्यया दकलय् न्हापां पूवंक चर्चा जुल । अथे जूसां थ्व सफुली नेपाल भाष, वाङ्मय व साहित्यया सिद्धिदासया ईया न्हापायागु उलि पूवंगु छुं चर्चा मदु । धर्मादित्यजुयां लिउ ‘हृदय’ जुया सपूm तक, अले ‘हृदय’ जुया सपूmयां लिउ आःतक्कनं झी फुक्कसिनं लेख, भाषण, भूमिका, छलफल व खँल्हाबला न्ह्याथासं खालि थुलि हे जक धयाः लुधंका च्वना — ‘झीगु नेपाल भाष नेपाःया गाक्कं पुलांगु भाय् खः ।’ धात्थें थ्व भाय् गुलि पुलांगु खः ? आपालं पुलांगु खःसा जन भाषाया रुपय् लाकि वाङ्मय व साहित्यया भाषाया रुपय् ? अले थ्व भाषाया पुलांगु जातःया दसि–पुरातात्विक दसि गुलि न्ह्यःया तक लुया वःगु दु ? — थ्व न्ह्यसःया लिसः बीगु ज्या आतक जूगु खने मदु । थुखेपाखे मालेगु व मालाः पिब्वेगु ज्या मज्वीकं झीगु भाषाया अध्ययन भाषाशास्त्रय लिधंसाय् वैज्ञानिककथं जुइ फइमखु । थौंया सिउसःपिं खालि ‘झीगु भाय् नेपाःया गाक्कं पुलांगु भाय् खः’ धकाः ल्हाःप्वःचिनाः लुधंका च्वनां मगाः । १.२ नेपाल भाष गुलि पुलांगु भाय् खः ? — थ्व न्ह्यसःया लिसः मालेगु अःपु मजू । अय्नं थःगु कुतलं लिमच्यूसे जिं खनाथें सीमित ज्वलंया लिधंसाय् छुं लिसः मालेगु मती तयाः थ्व च्वसा न्ह्याकाच्वना । भाषा शास्त्रीया गुगुं छगू भाय्या जातः स्वय्गु छगू जक साधन दु । व खः लिपिबद्ध व पुरातात्विक दसि — क) शिलापत्र आदि अभिलेख, व ख) ल्हातं च्वयातःगु सपूm । थथे लिपिबद्ध जुइगुयां न्ह्यः भाषाया खँल्हाबलाया स्थितिया स्वरुप वा भाषाया पहःया विषये अनेक तर्क (Hypothesis) न्ह्यथनेगु थाय् दु । अथेजूसां, गुगुं छगू भाय् थुगु हे इले उत्पन्न जुल, थुगु हे इलंनिसें खँल्हाबलाय् ज्याय् खेलेगुयात धाय्गु सम्भव मजू । अवश्य खः लिपिबद्ध जुइ न्ह्यः भाय् न्हापां खँल्हाबलाय् जक सीमित जुयाः दोलंदो दँ फुनावने फु । गुगुं भाय् न्हापां लिपिबद्ध जूसा गुगुं लीपा तिनि लिपिबद्ध जूगु खनेदु । गुगुं भाय्या लिपि हे मदु— गथे कि नेपाःया आपालं भाय्त । थ्व बःचा¥हंगु लेखे जिं कपोल कल्पनाया खँ मज्वँसे दकले न्हापां पुरातत्वया लिधंसा काय्त्यना— आतक लुया वःगु शिलापत्रे नेपाल भाषया दकले न्हापां प्रयोग, अले आतक लुया वःगु ल्हातं च्वयातःगु सफुली नेपाल भाषाया दकले न्हापां प्रयोग । थुकिया बःकयाः जिं निगू–प्यंगू Hypothesis न्ह्यथने त्यना । तर्कशास्त्रे नं (Logic) From the Known to the unknown सिउगुलिं मसिउगु खँ सिइका कायेगु धाइगु चलन दु थें न्ह्यःने दुगुया बःकयाः न्ह्यःने मदुगुया विषये खँ छुयेगु कुतः याना । झीसं आतक्क लुइके फुगु अभिलेख वा सपूmयां न्ह्यः नेपाल भाषा छाय् जन भाषा (Vernacular) जक जुया च्वन, छाय् खँल्हाबलाया भाय् जक जुयाः दोलंदोदँ तक च्वन ?— थ्व विचाः याय्बहजू । भाषा धैगु लिपि मखु न थ्व च्वय्गु (Writing) वा च्वया तःगु दसि हे जक खः । भाषा बोलि (Speech) या रुपे दोलंदो दँ विकास जुयाःलिं आखः (Alphabet) पिदन । उकें बोलि न्हापा व लिपिबद्ध दसि (Written Texes) लिपा जुइगु हे जुल । अथे जूसां गुगुं छगू भाषाया ऐतिहासिक अध्ययन याय्त लिपिबद्ध दसि (Written Records) छगू मूवंगु व मदय्क मगाःगु न्हाय्कं खः । २. दसि : अभिलेख व वाङ्मया रचनाय् नेपाल भाषा २.१ थौंया नेपालया राजनैतिक सिमानाया दुने आतक लुयावःगु पुरातात्विक दसि– (भाषा सम्बन्धि) दकले पुलांगु दसि खः सम्राट अशोकया ईशापूर्व २७० न्ह्यःया लुम्बिनीया स्तम्भ । ब्राम्ही लिपिं च्वयातःगु भगवान बुद्धया जन्मस्थले स्थापना यानातःगु मूवंगु अशोक स्तम्भया भाय् खः पाली । अनंल्यू नेपालया इतिहासे ७१४ दँ तक छुं शिलालेखया दसि मदु । लिच्छवि जुजु मानदेवया सकोचंगु नारायणया विजय स्तम्भं (ईश्वी ४६४) निसें नेपाः गाले शिलालेखया दसि शुरु जुइ । थ्वयां न्हापा भाषा सम्बन्धि छुं पुरातात्विक दसि मदु । लिच्छवि जुजुपिंसं थःपिनिगु तमाम शिलालेखे संस्कृति त्वःता मेगु भाय् ज्याय् खेलेगु मयाः । लिच्छवि जुजुपिनिगु शिलालेखे मुकं संस्कृत भाय् जक प्रयोग याना तःगु दुसां स्थानीय जनभाषा— विशेष यानाः थाय्या नां, कर व कर अड्डाया नां आदि यकों असंस्कृत भाषां वःगु दसि दु । थुकिया विषये लिपा खँ जुइगुलिं थन जिं मेगु खँ न्ह्यथने । जुजु मानदेवया पालंनिसें लिच्छवि शासन अन्ततकया शिलालेखे खालि संस्कृत भाय्या प्रयोग जूगु जक मखु कि लिपि नं नेपाल लिपि मखसे गुप्ता लिपि जुया च्वन । नेपाले लिच्छवि शासनया अन्त ठकुरी वंशया जुजु राघवदेवं निसें जुल धैगु धापू इतिहासकारतय् दु । नेपाल सम्बत्या शुरु इस्वी ८७९ लिस्सें ठकुरी वंशया उदय जूगु ल्याःख्याना छ्वत धाःसा थन तकनं नेपाल लिपि वा संस्कृतं त्वःता मेगु भाय्या प्रयोग शिलालेखे जूगु खने मदु । लिच्छवि कालया फुकं शिलालेख संस्कृत भाषां व गुप्ता लिपि पिदंगु जुयाच्वन । थ्व बांलाक लुमंके बहः जू । २.२ नेपाल लिपियात धर्माचार्यजुं दोलछि दँ थुखे बांलाक चले याना हःगु आखः नेपाल आखः हे खः धका च्वया दीगु दु । अथे धाय्बले ने.सं. ७३ पाखे (इस्वी) ९५३) निसें गुप्ता आखलं नेपाल आखःयात थाय् तोतूगु जुल । नेपाःया नांदंम्ह इतिहासकार डा. डिल्लीरमण रेग्मीजुया धापूकथं, ‘नेपाल लिपिया पूर्वरुप इसाया १० गूगु शताब्दीया गुप्ता लिपि खः । अनंलि गोलमोल लिपि पिदन । रञ्जना लिपि गोलमोल व भुजिंमोयात छाय्पीयाः बांलाकेगु कतः खः । थौंकन्हे चलेजूगु नेपाल लिपि १५ गूगु शताब्दी खने दत ।’ संस्कृत त्वःताः नेपालया स्थानिय जनभाषा शिलालेख, सपूm व बौद्धिक कालोबिलोय् ज्याय्खेलेगु कुतले ह्यूपाः लिपि निसें खने दया वल धाःसां छुं पाइमखु । अथेजूसां ताःई तकनं नेपालभाषा न शिलालेखे प्रयोग जूगु खने दु न ल्हातं च्वया तःगु सफुली हे । आतक लुया वःगु शिलालेखे दकले न्हापां नेपाल भाषाया प्रयोग मल्ल वंशया दकलय् न्हापाया जुजु अरिमल्लदेव (इस्वी १२००–१२३६)यां ल्यू जूम्ह जुजु अभय मल्लया मोटितारया ने.सं. ३५३ (इस्वी १२३३) स जूगु खनेदु । थ्वयां ल्यू १०० दँ तक थ्योंमथ्यों जुजु जयस्थिति मल्लया ई (इस्वी १३८२–१३९५) तक नं नेपाल भाषाया प्रयोग तसकं आसकुतिकथं जक जूगु खनेदु । शिलापत्रया भाय् अझनं संस्कृत हे तिनि सां निझो प्यझो दान–दातव्यया खँ नेपाल भाषां च्वय्गु चलन जुया वल । इटलीया नांजाःम्ह इतिहासकार लुशियानो पेटेकजुया धापूकथं, “ ‘निगूगु समूह खः’ मल्लपिनिगु वंशावलि । थ्व झिंप्यंगूगु शताब्दीया अन्त पाखे जयस्थिति मल्लया इलंनिसें शुरु जूगु दु, अले लिपा जूलिसे सन् १७६८÷९ पाखे वनाः वंश कोदले तक यक्को हे दत । भाषा नं न्हापा संस्कृतं जक तर प्राविधिक जक (बुँयानाप आदि) झन झन नेवारी जुया वल । लिपि पुलांगु नेवारीया ।’ …. थुकथं नेपाल लिपिया प्रचलन इस्वी सम्बत्या झिगूगु शताब्दी निसें जूसां थ्व लिपि संस्कृतया गुप्ता लिपिं पिदंगु जक मखसे निसः स्वसः दँ तक खालि संस्कृत भाय् लिपिबद्ध याय्त जक नेपाले थुकिया प्रयोग जूगु खनेदु । नेपाल लिपिइ नेपाल भाषाबद्ध जूगु यकों लिपा खनेदु । भाषा छताजि जुया लिपि मेकथंया जूगु झीगु भाय्या इतिहासया न्हापां निसेंया छगू विशेषता खनेदु ।” कथहं"
https://nepalbhasatimes.com/14544,बिचाः,  ,अन्तर्राष्ट्रिय ख्यलय् बदनाम,"नेपाःया राजनीतिक दलया नेतांनिसें सरकारं तकं संविधानसभापाखें वःगु संविधान तसकं बांलाः अले छुं छुं धारात संशोधन यायेमाल धाःसा यायेत तयार दु धकाः तसकं याउँक धयाच्वंगु दु । मानौं कि नेपाःया संविधान धइगु थःपिनिगु ल्हातय् दु अले संविधान संशोधन यायेगु धइगु आःया अवस्थाय् प्रुफ स्वये थें यायेगु खः अले भचाभचा उखेथुखे यानां जी धकाः तायेकाच्वंगु दु दलया नेतातय्सं । संविधान संशोधनया निंतिं तयार दु तर औचित्य पुष्टि यायेमाः धकाः तकं सरकारया हे मन्त्रीतय्सं सार्वजनिक रुपं धायेगु याना वयाच्वंगु दु । संविधान उत्कृष्ट धायेगु अले संविधान दयेके धुंसांनिसें हे संशोधन यायेत बाध्य जुयाच्वंगु अवस्था खःसा आः वयाः ला नेपाःमि जनता जक मखु अन्तर्राष्ट्रिय जगतया निंतिं नं नेपाःया संविधान झन झन चिउताःया विषय जुयावःगु दु ।                                                         न्हापा दयकेगु झ्वलय् संयुक्त राष्ट्र संघं नेपाःया आदिवासी जनजातितय्त स्वतन्त्र रुपं संविधान निर्माणया प्रक्रियाय् सहभागी या, कन्हय् वनाः संविधान विरुद्ध विद्रोह मजुइकेगु निंतिं धकाः नेपाल सरकारयात सचेत पौ तकं बिउगु खः । उगु इलय् नेपाःया प्रमुख राजनीतिक दलया नेतातय्सं थःपिनिगु पार्टीपाखें प्रतिनिधित्व याःपिं आदिवासी जनजाति हे नेपाःया आदिवासी जनजाति खः धकाः तायेकेगु नापं राष्ट्र संघया इनापयात बेवास्ता याना वनाच्वंगु हे खः । थःगु समुदाय व जातियात न्ह्यःने यंकेगु कथंया आरक्षणया व्यवस्था यानाः संविधान दयेकेत तकं लिफः मस्वल । नेपालय् राज्य संचालन यानाच्वंपिं अले राज्यया हरेक निकायय् कब्जा यानाच्वंपिं खस आर्यतय्त तकं आरक्षणया व्यवस्था नाप नापं उमिगु परिभाषा तकं यात । थ्व धइगु आदिवासी जनजाति, मधेसी नापं उत्पीडनय् लानाच्वंपिं समुदायया सरह हे आरक्षणया व्यवस्था याःगुलिं नेपालय् आरक्षणया अर्थ मन्त धकाः स्पष्ट याना बिउगु दुसा मेखे खस आर्यया हे परिभाषा संविधानय् यानाः उमित न्हापांगु दर्जाया नागरिक दयेकेगु व उमिगु आरक्षणया व्यवस्था सुनिश्चित यायेगु ज्या याःगु दु । थुगु खँयात नेपाःया आदिवासी जनजातितय्सं तसकं विरोध याःगु खः । जनजाति नापं उत्पीडित समुदायया विरोधयात बेवास्ता यानाः अन्ततः प्रदेश, केन्द्र नापं स्थानीय तहया चुनाव तकं क्वचायेकल । अन्तर्राष्ट्रिय सन्धी महासन्धीयात पालना याये धायेगु, अनुमोदन यायेगु तर कार्यान्वयन मयाइगु देय्या रुपय् अन्तर्राष्ट्रिय ख्यलय् बदनाम जुजुं वनाच्वंगु दु । थुकिं सरकारयात तःधंगु लिच्वः लाइगु अवस्था अवश्य वइ । चुनाव क्वचाये धुंकाः दकलय् न्हापां हे युरोपियन युनियनं नेपाःया संविधानय् खस आर्ययात आरक्षणया व्यवस्था याःगु पाय्छि मजू धकाः टिप्पणी यात, व नं निर्वाचनया सुपरिवेक्षण लिपा पित बिउगु रिपोर्टय् । युरोपियन युनियनं धाःगु खँ ताः ई न्ह्यःनिसें हे नेपाःया आदिवासी जनजाति नापं उत्पीडित समुदायं धया वयाच्वंगु खःसां उकियात बेवास्ता याना वयाच्वंगु खः । अले ईयुया उगु रिपोर्ट वयेवं नेपाःया राजनीतिक दलया नेतातय् कपाः स्याना वल । थ्व घटनां ईयुया दथुइ नेपाःया संविधान बदनाम जुल धकाः स्पष्ट जूगु दु । अन्तर्राष्ट्रिय जगतय् नेपाःया संविधान बदनाम जुजुं वनाच्वंगु हे इलय् जेनेभाय् संयुक्त राष्ट्रसंघया जातीय विभेद उल्मुलन सम्बन्धि समितिया बैठक जूगु खःसा उगु बैठकय् नेपाःया आधिकारिक प्रतिनिधि तकं वने मछाःगु खः । उगु मुँज्याय् नेपाःया सरकारया प्रतिनिधि तकं मवँसे अनया राजदूत जक वन । उकिं यानाः अन्तर्राष्ट्रिय जगतय् अझ थप बदनाम मजूगु दु नेपाःया सरकार, नेपाःया दलया नेतात । अझ अन नेपाःया संविधानय् जातीय रुपं विभेद यानातःगु खँ पिहां वयेवं ला राजदूतं लिसः तकं बी मफुगु अवस्था ब्वलंगु खः । उकिं यानाः नं नेपाःया संविधान व नेपाःया सरकारया बदनाम अन्तर्राष्ट्रिय जगतय् जूगु खः । लिपांगु इलय् वयाः ला स्वनिगलय् गैर न्यायिक रुपं सतक विस्तारया नामय् स्वनिगःया आदिवासी नेवाःतय्त विस्थापित यायेत्यंगुया मुद्दा तकं दायर जुल । व मुद्दा दायर जुइवं नेपालय् सतकंनिसें थीथी ख्यलय् लगानी याइपिं अन्तर्राष्ट्रिय ख्यःया मनूत लिचिउगु खने दु । उकिं आः स्वनिगलय् सतक दयेकेमाःसा सरकारयाके ध्यबा हे मदु धकाः तकं धायेत बाध्य जूगु दु । अन्तर्राष्ट्रिय जगतय् मुद्दा दायर जुइवं वर्तमान केपी ओलीया नेतृत्वया सरकारयात तसकं ज्या मछिंगु अवस्था वःगु खः । अन्तर्राष्ट्रिय जगतं गुकथं ग्वाहालि वइ धकाः आशा याःगु खः उकथं विकास निर्माणया नामय् आर्थिक ग्वाहालि मवइगु अवस्था झन झन अप्वया वःगु दु । थ्वहे दथुइ नेपाःया आदिवासी जनजातितय्गु आत्मनिर्णयया अधिकार संविधानय् तयेत संविधान संशोधनया नितिं नेपाल सरकारयात सिफारिस यायेगु ज्या संयुक्त राष्ट्रसंघया सम्बन्धित समितिं याःगु दु । मिसा विरुद्ध जुइगु फुक्क कथंया भेदभाव उन्मुलन सम्बन्धी महासन्धी अर्थात सीड समितिं नेपाःया संविधानय् आदिवासी जनजाति मिसापिनिगु आत्मनिर्णयया अधिकार दुमथ्याःगुलिं उकियात दुथ्याकेत संविधान संशोन यायेत सिफारिस याःगु दु । वंगु नोभेम्बर ९ कुन्हुया मुँज्यां निर्णय यानाः नेपाः सरकारयात सिफारिस याःगु खः । उगु समितिं आदिवासी मिसापिनिगु अधिकार व आदिवासी अधिकार मध्ये आत्मनिर्णयया अधिकार संविधानय् मदुगु निष्कर्ष पिकासें उगु सिफारिस याःगु खः । संविधानय् आदिवासी मिसापिनिगु आत्म निर्णयया अधिकार मदु धाःगुया अर्थ नेपाःया संविधान आदिवासी जनजाति मैत्री मजू, अन्तर्राष्ट्रिय महासन्धीयात नेपालं अनुमोदन याःसां नं नेपालय् उकियात पालना मयाः धाःगु खः । थुगु ल्याखं स्वल धाःसा नेपाःया संविधान अन्तर्राष्ट्रिय जगतय् झन झन हे बदनाम जुया वनाच्वंगु दु । अन्तर्राष्ट्रिय ख्यलं संविधानयात गुगु मिखां स्वयाच्वंगु दु वास्तवय् व खँ नेपाःया आदिवासी जनजातिनिसें उत्पीडित समुदाय नं धयाच्वंगु हे विषय खः । नेपाःया राजनीतिक पार्टीया नेतातय्सं आदिवासी जनजाति व उत्पीडित समुदायया खँ मन्यंगु अले आदिवासी जनजातितय्गु राज्यया हरेक निकायसं थःपिनिगु प्रतिनिधित्व सुनिश्चितता नाप नापं भाषा, जाति, संस्कृतिया ख्यलय् समानताया हकया मागयात अझ नं बेवास्ता याना वन धाःसा अन्तर्राष्ट्रिय जगतय् झन झन हे नेपाःया संविधान व सरकार बदनाम जुया वनीगु अवस्था दु । अन्तर्राष्ट्रिय सन्धी महासन्धीयात पालना याये धायेगु, अनुमोदन यायेगु तर कार्यान्वयन मयाइगु देय्या रुपय् अन्तर्राष्ट्रिय ख्यलय् बदनाम जुजुं वनाच्वंगु दु । थुकिं सरकारयात तःधंगु लिच्वः लाइगु अवस्था अवश्य वइ । उकिं इलय् हे सचेत जुयाः आदिवासी जनजाति, मधेसीनिसें उत्पीडित समुदायया माग कथं संविधान संशोधन याना वनेगु बाहेक मेगु विकल्प सरकार व दलयाके मदु ।"
https://nepalbhasatimes.com/14516,बिचाः,  ,३ नं. प्रदेश नेपालमण्डल कि बागमति ?,"                                                         अमररत्न वज्राचार्य २०७२ असोज ३ गते जारी याःगु नेपाःया संविधानया अनुसूची ४ पाखें नेपाःयात सात प्रदेशय् विभाजन यात । थुकी मध्ये येँ, यल, ख्वप, काभ्रेपलाञ्चोक, सिन्धुली, रामेछाप, दोलखा, सिन्धुपाल्चोक, नुवाकोट, रसुवा, धादिङ, मकनवानपुर व चितवन यानाः १३ गू जिल्ला कःघानाः ३ नं. प्रदेश दयेका तःगु दु । २०४८ सालया जनगणना कथं ३ नं. प्रदेशय् मुक्कं ५५,२९,४५३ जनसंख्या दुसा, उकी नेवाः ९,३५,३१२, तामाङ ११,२९,३२३, ब्राम्हण १०,१०,९०६, क्षेत्री ९,५४,५८० दुसा ल्यंदुगु मेमेगु जात दु । थ्व ३ नं. प्रदेशय् जनसंख्याया ल्याखं स्वःसा नेवाः व तामाङ जातिया बाहुल्यता दु । ३ नं. प्रदेश बहुजातीय, बहुभाषिक व बहुधार्मिक प्रदेश खः । उकी मध्ये छगू महत्वपूर्ण जाति नेवाः खःसा उमिसं ल्हाइगु भाय् नेपालभाषा खः । नेपाल भाषा नेवाःतय्गु जक भाषा मखसे न्हापा न्हापा उपत्यका राज्यय् प्रचलन वयाच्वंगु राष्ट्रिय भाषा नं खः । नेपाःगालय् आदिकालंनिसें स्थापित जुयाः वयाच्वंगु नेवाः जाति नाप स्वानाः हे देया नां नेपाः अथवा नेपाल जुयाच्वंगु खः । न्हापा न्हापा राजधानीं पिनेयापिं सुं येँय् वने माःसा नेपालय् वनेगु धायेगु यानाच्वंगु खँ सकस्यां सिउ । उकिं नेपाः धयागु हे नेवाः खः । नेवाःतय् भाषा, संस्कृति, कलाकौशलं यानाः नेपाः देय् धनी जूगु दु । आतक नं नेपाःया संस्कृति धयागु हे नेवाःतय्गु संस्कृति खः । नेपाःयात सकल देश विदेशं म्हसिका च्वंगु धयागु हे नेवाःतय्गु भाषा, संस्कृतिं यानाः खः । सरकारं हःगु गलत नीति पाखें फुक्क मनूत येँय् मुंकेगु ज्या याःगुलिं थथे आदिकालं निसें व्यवस्थित रुपय् च्वनाच्वंपिं नेवाःत आः वयाः अल्पमतय लाये धुंकल । थथे अल्पमतय् लात धायेवं प्रदेशया पहिचानयात फरक याये मजिउ । फुक्कसिगु भाषा, संस्कृति जोगे यायेमाः, सुयातं नं विभेद याये मजिउ । सुयागु नं पहिचान हुयाछ्वये मजिउ ।   देशय् संघीयता वये धुंकूसां आःतक नं पञ्चायत व्यवस्था हे नवयाच्वन तिनि । छाय्धाःसा नेपाःया चौध अञ्चल याःगु थासय् सात प्रदेश जुइ धुंकल । तर त्याना वःपिं सांसदतय् ध्यान व हे गण्डकी, कर्णाली, सगरमाथा, बागमति आदिइ जक न्ह्यपुइ दुहां वना च्वन तिनि । थ्व ३ नं प्रदेशया नेवाःत गुलि तक विकसित रुपं च्वनाच्वंगु धयागु खँ स्वयेगु खःसा आदिकालंनिसें हे येँ देयात प्यंगू महानगरय् विकसित यानातःगु खनेदु । उत्तरपाखे थँहिति क्वाःबाहाः निसें असंया न्याल्वहं तकया लागायात सुवर्ण प्रणाली महानगर, असंया न्याल्वहं निसें मखंया तारिणीबहाःया लिकसं च्वंगु सिंहध्वाका तकया लागायात अशोक मण्डप महानगर, अथेहे मखंया तारिणीबहाःया सिंह ध्वाकानिसें कयाः चिकंमू तकया लागायात कान्तिपुर महानगर व चिकंमू निसें दक्षिण लागाया मुसुंबहाःतकयात मञ्जुपटन महानगर । अथेहे यलयात ललितपुर महानगर व ख्वपयात भक्तपुर महानगर धकाः व्यवस्थित कथं महानगर दयेका तःगु दु । ऐतिहासिक पृष्ठभूमि वा इतिहास स्वल धाःसा झीगु थ्व प्रदेशयात न्हापां निसें नेपालमण्डल धाइगु खः । नेपालमण्डल धयागु नां गुलि पुलां धकाः दुवाला स्वयेबलय् नेपाःया बौद्ध जगतय् तसकं हे तःधंगु व प्रसिद्ध जुयाच्वंगु बौद्ध स्तोत्रय् दुथ्याका तःगु “इन्द्रादिदेव” बौद्ध स्तोत्रय् नं नेपाल मण्डलया बारे वर्णन याना तःगु दु । “…हेमालयं बिमलसं स्थिलबालरूपी नेपालमण्डल बलो त्तमतारूणीभि श्री काश्मिरंच भुवनेश्वरबृद्धरूपी तेसारदा…” (अर्थात् बालरूपबलय् निर्मलगु हिमालय् च्वनाबिज्याःम्ह, ल्यासेबलय् उत्तमगु नेपालमण्डलय् च्वनाबिज्याःम्ह, बृद्ध रूपबलय् बांलासे च्वंगु काश्मीरय् च्वना बिज्याःम्ह भुवनेश्वरी, सकल सिद्धि बियाबिज्याःम्ह छलपोल सारदायात न्ह्याबलें अनि याये ।) अथेहे नेवाः बौद्ध समाजय् बुसांनिसें सी धुंकाः तकया संस्कार वा तःतःधंगु देवी देवताया पूजा यायेबलय् गुरुजुं (पुरोहित) कया बिज्याइगु अद्य “ओँ अद्य श्रीमतश्री शाक्यसिंह तथागतस्य …… दानपति यजमान नेपालमण्डले ….. महानगरे ….. बिहारे÷स्थान टोल वस्थित ….. यजमान प्रभति सकल परिवारणां रक्षा उद्धार कामनार्थ…” धकाः अद्य काइ । उकिं नेपालमण्डल धयागु गुलि पुलां धयागु अथें हे सिइ दु । थ्व ‘अद्य’ येँ, यल व ख्वपय् जक मखसें स्वनिगः पिनेया बस्ती धुलिखेल, बनेपा, नुवाकोट, बत्तार, पलाञ्चोक, मनकामना, नाला, तानसेन, पाल्पा आदि गन गन बज्राचार्यपिंसं द्यः पुज्याः वनेमा वा गन गन नेवाः बस्तीत दु, अन अन फुक्क बस्तीयात नेपालमण्डल धकाः धयातःगु दु । उकिं झीगु प्रदेशया पहिचान धयागु हे नेपालमण्डल खः । तर झीसं थ्व प्रदेशया नां छाय् नेपालमण्डल तयेमाःगु धयागु बारे नेतातय्त ध्वाथुइके मफयाच्वन । देशय् संघीयता वये धुंकूसां आःतक नं पञ्चायत व्यवस्था हे नवयाच्वन तिनि । छाय्धाःसा नेपाःया चौध अञ्चल याःगु थासय् सात प्रदेश जुइ धुंकल । तर त्याना वःपिं सांसदतय् ध्यान व हे गण्डकी, कर्णाली, सगरमाथा, बागमति आदिइ जक न्ह्यपुइ दुहां वना च्वन तिनि । थुकिया उदाहरण ४ नं. प्रदेशयात गण्डकी प्रदेश, ६ नं. प्रदेशयात कर्णाली प्रदेश व ७ नं. प्रदेशयात सुदूरपश्चिम प्रदेश धकाः नामांकन याःगु खः । आः वयाः ३ नं. प्रदेशयात नं बागमति प्रदेश तयेकेगु कुतः यानाच्वन । पुलां घाःयात छाय् कुत्तुकुलाच्वंगु ? थज्याःगु हे कारणं यानाः नं पुलांम्ह जुजु व वया आसेपासे पञ्चतय्सं ल्हाः ल्ह्वना च्वंगु खः । २०६२÷६३ या जनआन्दोलन छाय् याये माःगु ? छम्ह जुजु लिकयाः मेम्ह जुजु जन्मे यायेत जक खःला ? माओवादीं १० वर्षे जनयुद्ध छाय् याये माल ? जनतायात जातीय, भाषिक, लैगिंक उत्पीडन पाखें मुक्ति यायेत मखुला ? थःथःगु थासय् थःथःगु अधिकार सुनिश्चित यायेत मखुला ? ग्व जनताया अधिकार सुनिश्चित जूगु, ग्व जनतायात मुक्ति जूगु ? गबले तक जनतायात थःगु जातीय अधिकार, भाषिक अधिकार प्राप्त जुइमखु, अबले तक थ्व आन्दोलनया छुं सार्थकता दइ मखु । हानं हानं थथे हे तःतःधंगु आन्दोलन जुया हे तुं वनाच्वनी । थः सत्ताय् मथ्यंतले सिंहदरवार गां–गामय् थ्यनी धकाः जनतायात आश्वासन बिइगु, तर सिंहदरवार धाःसा आःतकः नं ब्रम्हुतय्गु कब्जाय् लानाच्वन तिनि । थ्वः नेपाःया जनताया अपमान मखुला ? गुबले नेपाःया उत्पीडित जनजाति सिंहदरवारय् थ्यनी ? संघीय गणतन्त्र वये धुंकाः नं व हे पञ्चायती व्यवस्थाया किचः ल्यनाच्वंगु दनि । थ्व नेपाली जनतां थुइके म्वाः ला ? झी गुबले न्ह्यलं चायेकेगु ? अझ ग्यानापुगु खँ ला नेपाःया जनजातितय्त अन्याय जुल धकाः थूपिं जनजातितय्सं हे मथू पहः यानाः बुझ पचे याना च्वंगु दु । ३ नं. प्रदेशया नां छु तयेगु धइगु सवालय नं थीथी पार्टी दुने नं थीथी मत पिहां वयाच्वंगु दु । थ्व प्रदेशय् नेवाः व तामाङ जातिया बाहुल्यता दुगु जुयाः नेवा–ताम्सालिङ प्रदेश तयेमाः धकाः लबिङ नं जुया च्वंगु दु । तर सत्ताधारीतय्त जातीय नां काल कि बुरांपतिं निसें तं पिहां वइगु जूगुलिं नेवाः–ताम्सालिङ प्रदेश तयेगु धयागु सम्भावना एकदम कम जक दु । उकी माथि नेवाः–तामाङ सांसदय्गु ल्याः संसदय् तसकं म्हो जक । नेवाः देय दबू नं ३ नं. प्रदेशय् नेवाः व तामाङया बाहुल्यता अप्वः दुगुलिं निगुलिं जाति मिले जुयाः नेवाः–ताम्सालिङ प्रदेश हे तयेमाः धकाः अभियान ज्वनाः न्ह्याः वनाच्वंगु दु । थुकिया लागि जिल्ला जिल्लाय् नेवाः–ताम्सालिङ समन्वय समिति गठन यायेगु ज्या नं न्ह्याकूगु दु । नांया विषययात कयाः नेवाः खलः पुचःतय् दथुइ हे विवाद नं पिहां वःगु खनेदु । थज्याःगु विवादं यानाः झन सत्तापक्षय् च्वंपिंत अःपुया च्वन । गुबले तकः नेपाःया जातजातितय्त मुक्ति जुइमखु अबले तक थ्व ल्वापु जुयां तुं च्वनी । उकिं सत्ताय् च्वंपिंसं आः हे बिचाः यानाः प्रदेशया नामांकन याःसा बांलाः जुइ ।"
https://nepalbhasatimes.com/14389,बिचाः,  ,म्ह–पुजाया आध्यात्मिक रहस्यवादी अर्थ,"                                                         आर. मानन्धर थुगुसीया म्हपुजा क्वचाल । दँय्दसं थें थुगुसी नं नेवाःतय्सं म्हपुजा हन । थ्व छगू नखःकथं जुल वा धाये संस्कृति जुल । तर थुकिया आध्यात्मिक–दार्शनिकपक्ष छु ले ?व्याख्या ला यक्व यायेजिउ, तर थथे हे धकाः इतिहास प्रमाण ज्वनाः त्याजिक धायेफुगु अवस्था मदु । द्यः पुज्यायेगु चलन विश्वय् न्ह्याथाय् नं दु । तर थःयागु म्ह पुज्यायेगु चलन नेवाःतय् हे जक दु । थज्याःगु ज्वःमदुगु चलनया दार्शनिक आध्यात्मिक अर्थ छु दु ? मनूया म्ह पुज्यायेमाः धकाः छु गज्याःगु ग्रन्थय् धयातःगु दु ? पुजा धयागु आध्यात्मिक विषय जूगुलिं थुकिया अर्थ थुइकेत सांस्कृतिक व ऐतिहासिक अध्ययनं जक मगाः, आध्यात्मिक ग्रन्थय् हे अध्ययन यायेमाःगु आवश्यकता खना । अध्ययनया झ्वलय् सजहयानकाप्रवर्तक भगवतीलक्ष्मींकरा महासिद्धं छथाय् धयातःगु ब्वना, “शरीरयात पीडा बीगु आवश्यकता मदु, न व्रतच्वनेगु, धार्मिक रीति हनेगु, गंगाय् म्वःल्हुयेगु, पवित्र जुइगु वा समाजया नियमय् च्वनेमाःगु हे आवश्यकता दु । सिं, ल्वहतं वाचां दयेकातःगु द्यःया मूर्ति भागि याये नं म्वाः । तर ध्यानपूर्वक शरीरयात पुज्या, गन फुक्कं द्यःत बासं च्वनाच्वंगु दु ।”(Singh, Lalan Prasad, 2010, Buddhist Tantra: A Philosophical Reflection and Religious Investigation, page 54-55) भगवतीलक्ष्मींकरा उडियानयाम्ह राजकुमारी खः, नापं काष्ठमण्डप स्थापना याःम्ह तान्त्रिक गुभाजु लीलावज्रया गुरू नं । थुकथं गुरूया शिक्षां शिष्य प्रभावित मजुइगु खँ ला द हे मदु । थुपिं गुरू–शिष्यनिम्हं चय्प्यम्ह सिद्धतय् धलखय् दुथ्याःपिं खः । न्हापा पुरातत्वविद्पिंसं काष्ठमण्डप अर्थात् मरुसतःयात झिंनिगूगु शताब्दीया धयातःगु खःसां स्वदँ न्ह्यःया तःभुखाय् धुंकाःजूगु उत्खननया वैज्ञानिक अध्ययनं न्हय्गूगु शताब्दीया ठहर जूगु दु । थुपिं महासिद्धपिं नं उगु हे ईयापिं खः । सहजयान अलगयान मखसें वज्रयानया हे विकास खः । सहजयानया दर्शन व शैलीया प्रभाव बौद्ध धर्मय् जक मखु, हिन्दू, मुस्मां व शिखधर्मय् तकं लाःवन । नाथ सम्प्रदायय् ला थुकिया प्रत्यक्ष प्रभाव हे लात । लक्ष्मींकरां म्हयात बः ब्यूगु दर्शनया प्रभावं हे गोरखनाथं हठयोग (शारीरिक योग) यात न्ह्यज्याकल धाइ । सहजयानया विशेषता धयागु भक्ति, समर्पणया नापनापं विद्रोही स्वभाव नं खः । रहस्यवादी ला थ्व जु हे जुल । अथे हे धार्मिक समन्वय नं थुकी दु । आध्यात्मिक म्ये चिनेगु, हालेगु थुकिया विशेषता खः ।थुपिं फुक्कंया प्रभाव मेमेगु धर्मय् नं लिपातकं लात । थुखे सिद्ध परम्परा धाये थें हिन्दू, मुस्मांतय् दथुइ नं रहस्यवादी सन्त परम्परा दयावल । सिद्धपिं चर्या म्ये चिनिपिं खः थें तुं थुपिं भक्ति व विद्रोहया म्ये चिनीपिं, हालीपिं जुल । हानं मेगु धर्मप्रति सहिष्णुपिं जुयावल । मच्छेन्द्रनाथ, गोरखनाथ शैव व बौद्ध निगुलिं धर्मय् ब्याः थें हिन्दू, मुस्मां सन्तत नं निगू, स्वंगू धर्मय् ब्याःपिं खने दयावल । थुकिया तःधंगु उदाहरण सूफी सन्तलाल शाहबाज कलन्दर खः । झिंस्वंगूगु शताब्दीइ शेहवान –हाल पाकिस्तानया सिन्ध प्रदेशय् लाःगु छगू थाय्) धइगु थासय् च्वंम्ह थ्व मुस्मां सन्तयात वं न्यंकूगु धार्मिक सहिष्णुताया निम्तिं हिन्दू व पञ्जाबीतय्सं नं उतिकं हनेगु याः । हिन्दू सिन्धीतय्सं ला वयात थःपिनि हे कुलदेवता झुलेलालया अवतार कथं पुज्यायेगु याः । हिन्दी प्याखंया तच्वकं लोकप्रिय म्ये ‘तू चीज बडी है मस्त मस्त’ वास्तवय् थ्व हे सन्तया गुणगानय् च्वयातःगु ‘दम मस्त कलन्दर मस्त मस्त’ भजनया लय् खुयाः दयेकातःगु विकृत म्ये खः । लाल शाहबाजया प्रशस्तीइ चिनातःगु भजन सु मुस्मां, सु हिन्दू, सु शिख फुकसिनं उत्तिकं आदर तयाः थौंतकं मुक्तकण्ठं हालावयाच्वंगु दु । अथे हे रूमी, कबीर दास आदिनिसें बुल्ले शाह तक उकथंया हे भक्ति, समर्पण, रहस्यवाद, धार्मिक समन्वय व विद्रोहया म्ये हालीपिं सन्तत झ्वःलिक हे दु । थनथाय् लुमंकेबहःगु खँ नेवाः जाति थः हे धार्मिक सहिष्णुता व समन्वयया अनुपम उदाहरण खः । भक्त नं थुपिं खः, नापं थःयात हे द्यः भाःपाः थःयात हे पुज्याइपिं विद्रोहीत नं खः । सहजयानया प्रभाव थुलिजक नं मखु । झिंन्हय्गूगु शताब्दी वयाः ‘वैष्णव सहजिया’मत लोकप्रिय जुल सा बीसौं शताब्दीया तःधंम्ह सन्तमहर्षी रमणं नं ‘सहज समाधि’ दकलय् च्वय्या समाधि जूगु उपदेश बियावन ।थुलिमछि प्रभाव दुगु सहजयानया प्रभाव अथें हे वज्रयानी जुयाच्वंगु नेवाः समाजय् ला झन हे आपाः लानाच्वंगु दु । थ्व नेवाःतय् धार्मिक जीवन शैली स्वयेवं हे याउँक सीदु । उकिं नेवाः समाजया मुख्यपर्व जुयाच्वंगु म्हपुजाया आधार नं भगवती लक्ष्मींकराया थ्व हे सहजयानी–वज्रयानी दर्शनया प्रभाव मखु धकाः गथे धाये ? थुलिं हे ‘थथे हे खः’ धकाः क्वःछीफइगु ला अवश्य नं मखु, तर थुकिया हे च्वः ज्वनाः अध्ययन यायां वन धाःसा गथि फ्यने फइला धयागु आशा कायेफु । मानव शरीरया आध्यात्मिक महिमा कनातःगु मेगु श्रोत मालेबलय् थेरवादी बौद्धपिंसं ब्वनीगु परित्राण सूत्रय् दुथ्याःगु छपु गाथा जिनपञ्जरगाथा लुयावइ । थुगु गाथाय् धयातःगु दु—“नीच्याम्ह बुद्धपिं इलां थें जिगु छ्यँलय् बिज्यानाच्वंगु दु । बुद्ध जिगु शिरय्, धर्म जिगु मिखाय्, अले संघ जिगु छातीइ दु । बुद्धया प्रमुख शिष्यपिं अनिरुद्ध जिगु नुगःचुइ, सारिपुत्र जवरिखे, कौण्डन्य जन्हुफातय् अले महामौद्गल्यान खवरिखे दु । आनन्द व राहुल जिगु जव न्हाय्पनय्, कश्यप व महानाम जिगु खव न्हाय्पनय् दु । … …” थुगु हे गाथाय् अनेक अर्हत् महास्थवीरपिं म्हया थीथी ब्वय् च्वनाच्वंगु खँ धया वँवं बुद्धया उपदेश सूत्रत नं थःगु हे म्हय् दुगु खँ नं दुथ्यानाच्वंगु दु । गथे कि, “रतन सूत्र जिगु न्ह्यःनेया ब्वय्, मैत्री सूत्र जवय्, धजग्ग सूत्र लिब्वय्, अंगुलिमाल सूत्र खवय् दु । खण्ड, मोर व अत्तानातिय सूत्र छ्यंफुसय् इलां थें च्वंच्वंगु दु । ल्यं दुगु सूत्रत फुक्कं म्हया उखेंथुखें न्यनाच्वंगु दु ।” थुकियात नं नेवाःतय्सं म्हपुजाया प्रेरणा कथं मकाल धकाः धायेफइ मखु । जिन पञ्जर गाथा चिनेगु ज्या म्हपुजाया परम्परासिबें लिपा जक जूगु धकाः नं विद्वानपिंसं धायेफु । गाथा चिनेगु ज्या लिपाजक जुल नं खयेफु, तर गाथाया भाव–प्रेरणा ला बुद्धधर्मय् न्हापांनिसें दयेमाः । मन्दः थानाः पुज्यायेगु म्हपुजाया मुख्य अंग खः । मन्दः धयागु विश्व ब्रम्हाण्डया प्रतीक खः । हानं म्हपुजाया मन्दः थःगु म्हया प्रतीक कथं काइ । अथे धयागु थःगु म्ह हे विश्वब्रम्हाण्ड खः धकाः उकिया प्रतीक दयेकाः पुज्याइगु खः । बौद्ध धर्मय् ध्यान नं मुख्यतः थःगु हे म्हय् केन्द्रित जुयाः याइगु खः । आनापानासति सासलय् ध्यान बियाः याइसा कायानुपस्सना नामं हे शरीरय् केन्द्रित जुइगु ध्यान जुल । वेदनानुपस्सना म्हय् उत्पन्न जुइगु विभिन्न वेदना प्रति जागृत जुयाः याइ । चक्रमण नं तुतिया चालय् ध्यान तयाः याइगु खः । थाइलैण्डया साधना परम्पराय् ‘महासति’ ध्यान मिखा तिमस्युसे हे ल्हाःया झिंप्यंगु चालयात वाःचायेकाः याइ । वास्तवय् चेतना धयागु नं म्वात्तले ला म्हय् हे न्यनाच्वनीगु खः । उकिं जिं थःगु ‘कुलांया थिया’ सफुतिइ म्हपुजा शीर्षकय् छपु काव्य–निबन्ध च्वया— म्ह हे सकतां भाःपाः नये–त्वने जक यायेगु म्हयात हनेगु जुइमखु । म्हयात निग्ति भाःपाः कल्पित वस्तुया ल्यूल्यू ब्वायेगु नं पाय्छि मखु । झी म्ह दुपिं । म्हय् हे ब्यानाच्वन झीगु चेतना । म्हया लँपुं वनेबलय् तिनि चेतना ध्वदुइ । गुलि म्हय् दुग्यनी उलि हे झी चेतनानाप प्यपुनी । म्हयात स्वया च्वँच्वं निराकारय् नं आकार लुयावइ । म्हय् हे लुयावइ द्यःपिं । म्हय् हे लुइ बुद्ध ।"
https://nepalbhasatimes.com/14415,बिचाः,  ,पद्मरत्नया बिचाःयात निरन्तरता बीमाः,"२०७५ साल विक्रम संवत्या न्हूदँय् रारा पुखुसी च्वनाः टेलिभिजनया माध्यमं न्हूदँया भिंतुना बिउम्ह प्रधानमन्त्री केपी शर्मा ओलीं नेपाल संवत् ११३९या न्हूदँया लसताय् नं उकथं (रारा पुखुसि च्वना मखु) हे टेलिभिजनया माध्यमं न्हूदँया भिंतुना प्रशारण यात । छगू सुखद् आश्चर्यकथं पिलूवःगु थ्व भिंतुना सन्देश नेपाल संवत् आन्दोलनया अधिकारकर्मीतय्गु निंतिं नं सन्तुष्टीया विषय जुइमाः ।                                                         न्हापा पंचयाती शासनया इलय् राजदरवारय् नेपाल संवत् न्हूदँया भिंतुना धकाः छ्वयेगु याःसां उगु इलय् जुजुपाखें तिहारया शुभकामना प्राप्त जूगुयात धन्यवाद धकाः लिसः छ्वयेगु याना वयाच्वंगु खः । उकथं हे २०४६ सालया राजनीतिक परिवर्तन लिपा प्रधानमन्त्री लगायत थीथी राजनीतिक पार्टीया नेतातय्सं पित बीगु न्हूदँया भिंतुना सन्देश बसन्तपुरया सभाय् जक वाचन यायेगु जुयाच्वंगुलिं आः प्रत्यक्षकथं सरकार प्रमुख प्रधानमन्त्री स्वय्मं हे टेलिभिजन मार्फत भिंतुना न्ह्यब्वयाः थुकियात राष्ट्रिय व अन्तर्राष्ट्रियरुपं ब्यापकता बिउगु खँ नेपाल संवत् आन्दोलनया मेगु उपलब्धिकथं काये हे माः । नेपाल संवत्यात राष्ट्रिय मान्यता बी धुंकाः सरकारपाखें न्ह्यब्वःगु थ्व सकरात्मक पलाःयात सकसिनं लसकुस यायेहे माः । अधिकार प्राप्तिया लँपुइ थ्व छगू मेगु तँसाकथं स्थापित यायेमाः । नेपाल संवत्या न्हूदँ हनेगु परम्परा नेपालय् छगू क्रान्तिकारी परिवर्तनया छुमांकथं पिलू वःगु खः । पद्मरत्नया नेतृत्वया अभावं लाइगु क्षतिया आकंलन यानाः सकल अधिकारकर्मीतय्त छथासं तयेगु ज्या जुइमाः । पद्मरत्नया लाकामय् सुयांगुं तुति पाय्छि यायेगु कुतः स्वया नं वय्कलं न्ह्याकाच्वंगु अधिकारया आन्दोलनयात गुकथं निरन्तरता बीफइ धयागु चिन्तन हे आःया आवश्यकता खः । धर्मादित्य धर्माचार्यया ‘बुद्ध धर्म व नेपालभाषा’ पत्रिका प्रकाशन नेपालय् अनेक परिवर्तनया छुमा हयेत ताःलाःगु खः । नेपालभाषा मंकाः खलःया नीस्वनाः लिपा थुगु नेपाल संवत्या आन्दोलनयात देशब्यापी जक मखु अन्तर्राष्ट्रिय ख्यलय् नं बय्बय् जूवंगु वास्तविकता खः । नेपाल संवत्या आन्दोलनयात देशब्यापी व विश्वब्यापी यायेगु ज्याय् हनेबहःम्ह पद्मरत्न तुलाधरया अतुलनीय योगदानयात सुनां नं म्हो तायेके फइमखु । उलि जक मखु नेपालय् गुलि नं राजनीतिक, सामाजिक, सांस्कृतिक, धार्मिक अधिकारया निंतिं जन लहरसहितया आन्दोलन, जुलुस जुल, थ्व फुक्कया शुरुवात थुगु हे भिंतुना जुलुस लिपाया शुरुवात खः धयागु खँय् नं विवाद मदु । थुगु दँय् नेपालभाषा मंकाः खलःया नायः पद्मरत्न तुलाधरया देहवसान लिपा नेपाल संवत्या न्हूदँ हनेगु ज्याझ्वलय् सुपाँच भुवंगु खँ सकसिनं वाःचायेकल । नेपाल संवत्या न्हूदँ ‘भिंतुना आन्दोलन’या निरन्तर नेपालभाषा मंकाः खलकं सांस्कृतिक बाजागाजा सहितया भिंतुना जुलुस तःदँ तक्क व्यवस्थित यानाः वयाच्वंगु खः । तर लिपांगु इलय् थ्व सांस्कृतिक जुलुसया व्यवस्थापनया निंतिं न्हूदँ राष्ट्रिय समितिया अस्तित्व खनेदत । थुगु समितिं नं सांस्कृतिक जुलुसयात निरन्तरता बिया हे वयाच्वंगु खःसां थुगु दँय् अप्रत्यासितकथं नेवाः न्ह्यलुवा पद्मरत्न तुलाधरया देहवशानया शोकय् न्हूदँया जुलुस साँस्कृतिक बाजागाजालिसे महनेगु समितिया निर्णय सार्वजनिक जुइवं अनेक बिचाःत पिलूवःगु खः । खय्त ला थ्व छगू समिति थःगु तजविजय् याःगु निर्णय खः, थुकि विवाद यायेमाःगु आवश्यक मदु । तर समितिया थुगु क्वछिनाः लिपा नं अनेक सभा, समारोह, जुलुस खनेदत । नेवाःतय् दुने थःथवय् नं खँ मिले मजू धाइ, उकिं छगू समितिं याःगु निर्णययात मेमेगु नेवाः खलः, पुचः संस्थां नं माने यायेमाः धकाः समितिया निर्णय शिरोपर यानाः थासंथासय् सभा समारोह व जुलुस मजुल । एकता क्यनेगु कुतः जुल । तर विडम्वनाया खँ धायेमाः नेपाल संवत्या आन्दोलनयात निरन्तरता बीमाः धयागु मान्यता कःघानाच्वंपिंसं सांस्कृतिक जुलुस जुइगु मूथाय् बसन्तपुरं हे हनेबहम्ह पद्मरत्न तुलाधरयात श्रद्धान्जली देछासें मौन जुलुस न्ह्याकाः थ्व परम्परायात निरन्तरता बिल । बसन्तपुरय् न्ह्यावलें न्हूदँया लसताय् भिंतुना कालबिल याइपिनिगु जमात नं उतिकं हे मुन । उगु हे थासय् भिंतुना लिसें थःथवय् मुनेगु ज्याय् झी हनेबहःम्ह जनकवि दुर्गलाल श्रेष्ठ स्वांमां क्वखाना थीथी संचार माध्यमलिसे टिभिइ थःगु नुगः खँ न्ह्यब्वयाच्वंगु न्ह्यइपुगु लू नं खनेदत । उगु हे थासं नेपाल संवत्या न्हूदँया लसताय् मोटरसाइकल  र्‍यालीया  उद्घाटन बाजागाजा सहित भब्यरुपं न्ह्यागु नं खनेदत । न्हूदँ राष्ट्रिय समारोह समितिं कछलाथ्व पारु, न्हूदँ कुन्हु निरन्तरता मबिउगु सांस्कृतिक जुलुस नेपाल संवत्या प्रणेता शंखधर साख्वाःयात राज्यं राष्ट्रिय विभूति घोषणा याःगु न्हि कुन्हु भब्यकथं हनेगु निर्णयया समाचार पिदना च्वंगु दु । थ्व नं समितिया निर्णय खः, विवाद यायेमाःगु आवश्यकता मदु । तर न्ह्यसः – समितिया आह्वानय् यल, टोखा व मेमेगु थासय् मजूगु सांस्कृतिक जुलुस नं अन थ्व हे दिंकुन्हु न्ह्याइगु खः ला ? नेवाःतय्गु एकता क्यनेगु नामय् थीथी थासय् राष्ट्रिय समितिया निर्णय शिरोपर यानाः शोकया इलय् बाजं थायेफइमखु, न्हूदँ उत्सव हने फइमखु धकाः हुँकार याःगु समितिं आः येँ जुइगु सांस्कृतिक जुलुस लिसेलिसें पिने दिकाछ्वःगु सांस्कृतिक जुलुस न्ह्याकेमाःगु आह्वान नं गनं तायेमदु । न्हूदँया दिं क्वचाये धुंकाः आः हाकनं भौचा कुनाः छाय् सराद्ध धकाः न्ह्यसः तयाच्वंपि नं ताये मदुगु मखु । नेपाल संवत्या आन्दोलन नेपाःमितय्गु राष्ट्रियता व स्वाभिमान नाप स्वानाच्वंगु आन्दोलन खः । थुगु आन्दोलनया लिच्वःकथं हे देय्न्यंकया जक मखु विश्वया नेवाःत नं छथासं, भावनात्मकरुपं छप्पँ छधी यानातःगु आन्दोलन खः । थुकिया क्रमभंगया कारणं अनेक न्ह्यसःत ब्वलनावःगु दु । बहुआयामिक व्यक्तित्व पद्मरत्न तुलाधरया देहवशानं न्हंके मफइगु क्षति जूगु दु । वय्कःया बिचाः व अभियानयात निरन्तरता बीमाःगु आवश्यकता दु । वय्कःया नेतृत्वया अभावं लाइगु क्षतिया आकंलन यानाः सकल अधिकारकर्मीतय्त छथासं तयेगु ज्या जुइमाः । पद्मरत्नया लाकामय् सुयांगुं तुति पाय्छि यायेगु कुतः स्वया नं वय्कलं न्ह्याकाच्वंगु अधिकारया आन्दोलनयात गुकथं निरन्तरता बीफइ धयागु चिन्तन हे आःया आवश्यकता खः ।"
https://nepalbhasatimes.com/13819,बिचाः,११३८ कौलागा षष्ठी,मंकाः खलः व देय् दबू,"नेवाःतय् थीथी खलः, पुचः अले उकिया कवःलिसें थीथी संघसंस्थानापं जातजातिया थीथी गुथि दुगुया ब्यागलं फाइदा मदुगु नं मखु । तर थथे यक्व संस्था दयां नं नेवाःतय् शक्ति धाःसा कुचाकुचा दलाः विभाजन जुयाच्वंगु व आपालं च्वापुकाःपिं नेतात पिदनाः छुं नं ज्या तिप्यंक मजुयाच्वंगु धाःसा छगू खायुगु यथार्थ जुयाच्वंगु दु ।                                                         छखे छगू इलय् छुं उद्देश्यया निंतिं नीस्वनाः लिपा छुं याये मफयाः निष्क्रिय जुइधुंकाः नं नां वा पदया निंतिं जकसां संघसंस्था ल्यंकातयेमाःगु बाध्यता नेवाः ख्यलय् झीसं खनाच्वनासा मेखे नेवाः जातिया राष्ट्रिय संगठन नेवाः देय् दबूयात हे बल्लाका यंकेमाः धइगु हाथ्या नं झीगु न्ह्यःने दु धइगु तक नं थौंया इलय् आपासिनं वाःचायेका हयाच्वंगु मदु । नेवाःत स्वयां यक्व लिपा जातीय आन्दोलनय् कुहां वःपिं गुरुङ, लिम्बु, राई, मगः, शेर्पा, थारु, मधेसी आदिं थःथःपिनिगु जातिया छगू छगू जक धइथें संगठन दयेकाः सशक्त रुपं न्ह्यज्याः वनाच्वंगु थ्व इलय् नं नेवाःत धाःसा थवंथवय् विभाजित जुयाः छुं छुं हे याये मफयाच्वंगु अवस्थाय् थौं लानाच्वंगु दु । नेवाःतय् निंतिं थ्व तसकं हे दुःखया खँ खः । छुं नं संस्था न्ह्याबलें सक्रिय जुयाच्वनी वा सदासर्वदा म्वाना च्वनी वा म्वाका हे तयेमाः वा धाथें माःगु खँ नं मखु । थनथाय् दँबदँ न्ह्यः उज्यालो एफएमया लहना ज्याझ्वलय् नेपालभाषा मंकाः खलः यलया उगु ईया नायः किरण शाक्यनाप ज्याझ्वः न्ह्याकामि सिल्भिया मय्जुं कयादीगु खँल्हाबल्हा लुमंकेबहजू । उगु खँल्हाबल्हा ज्याझ्वलय् किरण शाक्यं नेपालभाषा मंकाः खलः, यलं वय्कःया कार्यकालय् छुं ज्या याये मफयाच्वंगु खँ मसुचुकुसे धयादीगु खः । म्हो जक नेवाः न्ह्यलुवापिंसं थथे थःपिनिगु कमजोरीयात कुलेगु वा ब्वयेगु साहस झी नेवाःतय् दथुइ च्वंगु खलः, पुचःया नेतृत्ववर्गं यानाच्वंगु खनेदु । थ्व ल्याखं किरणजुं यानादीगु आत्म स्वीकृतिया निंतिं वय्कःयात झीसं सुभाय् देछायेमाः । छगू इलय् येँ नेपालभाषा मंकाः खलःयात लिफ्यानाः यलय् मंकाः दबू छेँ तकं धस्वाकेत सफल नेपालभाषा मंकाः खलः, यल लिपा वनाः वय्कःया कार्यकालतक थ्यंबलय् छुं नं ज्या यानामच्वंगु वा याये फुगु अवस्था मदुगु खँ न्यनेमाःगु धइगु न्ह्यइपुगु खँ मखु । तर कालान्तरतक छुं नं संघसंस्था उलि हे सक्रिय जुयाच्वने मफइगु जक मखु, ल्यना हे नं मच्वनीगु वा म्वाना च्वने मफइगु धइगु नं धु्रवसत्य हे खः । मंकाः खलः येँ वा यल वा ख्वपया विराट नेपालभाषा साहित्य गुथि धाये वा मेमेगु नेवाः संघसंस्थात नं छगू इलय् न्ह्यागु हे उद्देश्यं नीस्वंगू खःसां छगू इलय् न्ह्याक्व हे सक्रिय जूगु खःसां लिपा वनाः यदि उगु संघसंस्थातय्सं छुं ज्या याये मफुगु वा औचित्य व सान्दर्भिकता मदया वन धइगु तथ्य नेतृत्वं वाःचायेकूगु खःसा अज्याःगु संस्थायात छाय् म्वाका तयेमाल ? धइगु न्ह्यसः दनीगु स्वाभाविक खः । उगु खँल्हाबल्हाय् किरण शाक्यं थुथाय् वयाः हरेक जातिया जातीय संस्थातय्सं हे जातीय हकहितया निंतिं माग यायेगु यायेमाः धयादीगु व यानानं वयाच्वंगु दु धयागु नं छगू सत्य खः । थ्व ल्याखं नं नेवाः जातिया हकअधिकारया निंतिं नेवाः जातिया राष्ट्रिय संगठनकथं ध्वस्वानाच्वंगु नेवाः देय् दबूयात हे बल्लाकोमाःगु झी सकल नेवाःतय् कर्तव्य खः । मंकाः खलः येँ वा यल वा मेमेगु थीथी जातजातिया खलः पुचः दयाः अनेक फाइदा मदुुगु नं मखु, दु । तर नेवाःतय्त थुकिं थवथवय् विभाजित यानाः शक्ति छ्यालब्याल यानाः छुं गतिलाक्क आन्दोलन यानाः नेवाः अधिकार कायेगु खँय् तालय् हंक याये मफयाच्वंगु नं थौंया खायुगु यथार्थ जुयाच्वंगु दु । नेपालभाषा मंकाः खलः, येँया जन्म अबलय् छगू ऐतिहासिक आवश्यकता कथं जूगु खः । वि.सं. २०३६ या जनमत संग्रहया घोषणा जूगु वातावरणय् छत्रपातिया चाकलाः दबूया न्ह्यःने च्वंगु मदुम्ह रामहरिकृष्ण मानन्धरया छेँय् उगु ईया नेपालभाषाया येँ लागाया दक्व धयाथें खलः, पुचः नापं थीथी पत्रपत्रिकाया सम्पदाकपिं सकलें मुनाः नेपालाभाषाया ख्यलय् आः छु याये माली धयागु सहलह ब्याकेगु झ्वलय् नेपालभाषा मंकाः खलः नीस्वनेगु ऐतिहासिक ज्या जूगु खः । उगु सहलहय् जि थम्हं नं ब्वति कयाः मंकाः खलः नीस्वनागु ल्याखं जि छम्ह नं संस्थापक । नेवाःतय् राष्ट्रिय संगठनकथं थुकियात न्ह्यःने यंकेगु कुतः नं अबलय् जूगु खः । तर व कुतः धाःसा तालय् हने मफुत । लिपा मंकाः खलःया हे पहलय् नेवाः देय् दबू नेवाःतय् राष्ट्रिय संगठनया रुपय् स्थापना जुयाः ब्यापक जूवन । अथे हे देय् दबू नेवाःतय् राष्ट्रिय संगठनया रुपय् न्ह्यज्याये धुंकूसेंलि मंकाः खलः नेवाःतय् राष्ट्रिय संगठनकथं न्ह्याज्याइगु वा न्ह्यज्याकेगु धइगु नं जुइ मखुत । वास्तवय् देय् दबूयात नेवाःतय् राष्ट्रिय संगठनकथं प्रतिस्थापित याये धुसेंलि मंकाः खलकं थःगु ऐतिहासिक दायित्व पूवंकूगु धइगु झीसं भाःपीमाः । येँ जिल्लाया नेवाःतय् दकलय् तःजिगु संगठनया ल्याखं नापं बिस्कं इतिहास दुगु ल्याखं नं मंकाः खलःया तःजिगु महत्व दु । नेवाःतय् आन्दोलन अझनं पूमवंनिगु ल्याखं नं मंकाः खलकं न्हापाथें थःपिनिगु भूमिका म्हितूसा जिउ धयागु नं नेवाःतय् चाहना, इच्छा, आकांक्षा ल्यना मच्वंगु नं मखु । मंकाः खलकं थःपिनिगु शुरुया दिनय् थें ज्या यानाः नेवाःतय् आन्दोलनया नेतृत्व हाकनं याये फइगु अवस्था पिदंसा तसकं बांलाःगु ज्या जुइगु खँय् शंका मदु । तर न्ह्याक्व हे पवित्र चाहना, इच्छा, आकांक्षा झीसं याःसां नं नेपाल संवत् १११२ दँय् पुनर्गठन जुयाः थौं ११३९ दँतक थ्यनाच्वंगु इलय् तक नं न्हूधाः मजूगु संस्थां हाकनं नं मेगु नेवाः आन्दोलनया नेतृत्व याइगु भलसा कायेगु छुं आधार धाःसा ल्यनाच्वंगु मदु । नेवाःतय् राष्ट्रिय संगठन देय् दबू थेंज्याःगु संस्था दयेकेगु आज्जु पूवंकेगु ज्याय् गहन ऐतिहासिक दायित्व पूवंकेधुंकूगु मंकाः खलःयात जबरजस्ती घितिघिति यानाः न्ह्याका च्वनेगुया महत्व गुलि दु धयागु न्ह्यसः दनीगु नं स्वाभाविक हे खः । नेवाःतय् आन्दोलन पूवंकेत आम नेवाःत सकसितं ‘जि नं थ्व आन्दोलनय् कुहां वयेमाः’ धइगु भावना थने फुगु व सकलें नेवाःतय्सं विश्वास याइगु संस्था झीसं दयेके फयेमाः । मंकाः खलःपाखें अज्याःगु थाय् काये फइकथंया छुं हे ज्या आः जुयाच्वंगु मदु । थज्याःगु अवस्थाय् मंकाः खलः दक्व फुक्क सम्पत्ति, जग्गा जमिन नेवाःतय् राष्ट्रिय संगठन जुयाच्वंगु देय् दबूयात हे लःल्हायेमाः । मंकाः खलःया संस्थापक नायः हनेबहम्ह पद्मरत्न तुलाधरया जंक्व पुलेधुंकूगु अवस्थाय् आतक नं पूमवंगु म्हगसः नेवाःतय् मंकाः दबू छेँ दनेगु आज्जु पूवंकेत ग्वाहालि यायेगु अले मंकाः खलःयात विधिवत विघटन यायेगु साहस यायेगु ज्या मंकाः खलःया वर्तमान पदाधिकारीपिं विशेषतः सकसिया कुंखिना फयाः नं कुँमि घुतुका च्वनेत बाध्य मूछ्यांजे नरेशवीर शाक्यं हे याये फयेकेमाः । थुकी हे भाजु शाक्य व सकल पदाधिकारीपिनिगु तःधंगु इज्जत नं दइ । थथे यानाः नेवाःतय् राष्ट्रिय संगठन जुयाच्वंगु देय् दबूयात बल्लाका यंकेगु कुतलं हे सकल नेवाःतय् हितया ज्या जुइ धइगु भलसा झीसं काये थाय् दइ । हाकनं सित ला, म्वात लाया अवस्थाय् मदयाच्वंगु मंकाः खलः येँ व मंकाः खलः यल वा ख्वपया छुं मेगु खलः पुचलं नेवाःजातिया राष्ट्रिय संगठनया रुप थथे काःगु धइगु नं सुनानं पत्या याइगु खँ मखु । नेवाः जातिया राष्ट्रिय संगठन धयागु छगू हे जक जुइ, निगू–प्यंगू दयेकेगु धइगु नं जुइ फइगु खँ मखु । थौंया अवस्थाय् देय् दबू धयागु नेपाः देय्न्यंकं कचामचा दुगु नेवाःतय् छगूयां छगू जक राष्ट्रिय संगठन खः । देय् दबू राजनीतिकरण जुया वन, एनजिओ जुल वा छम्ह निम्ह न्ह्यलुवातय् निजी सम्पत्ति थें यात धइगु खँय् असन्तुष्टि व आक्रोश नं मदुगु मखु । तर थुकथंया सकतां विकृति मदयेका छ्वयेगु व थ्व संस्थायात माःकथं भिंकेगु, बांलाकेगु, बल्लाकेगु अले थासय् हेगु ज्या झी सकल नेवाःतय्सं हे यायेमाः, मेपिंसं याः वइगु खँ मखु । देय् दबू स्यंसा थ स्यँ, खितुंगालय् थवँ धकाः हाकनं मंकाः खलःयात म्वाका हये फइगु वा देय् दबूया विकल्पय् मेगु छुं राष्ट्रिय संगठन दयेके धयां आःयात दयेके फइगु वा जुइ फइगु खँ नं मखु । झीसं सिउ नीदँ–नीन्यादँ बिकाः बल्लबल्ल देय् दबू थौं वयाः नेवाः जातिया राष्ट्रिय संगठन थें जुया वःगु दु । उकिं नेवाःतय् छगूयां छगू जकया राष्ट्रिय संगठन देय् दबूयात हे बल्लाकेगु, धिसिलाकेगु, भिंकेगु व खःगु थासय् हयेगु ज्याय् झी सकल नेवाःत छप्पँधी जुयाः जायेगु स्वयेमाः । मेगु विकल्प मालेगु धयागु नेवाःतय्त हाकनं नं कुचाकुचा थलाः कमजोरया कमजोर तुं याना तयेगु ज्या जक हे जुइ । गनतक राष्ट्रिय संगठन देय् दबू दयेधुंकूसेंलि मंकाः खलः भंग यानाछ्वःसां जिल धइगु खःसा मेमेगु खलः पुचःत नापं यल मंकाः खलः नं भंग यानाछ्वयेगु खःला धइगु न्ह्यसः दनी । देय् दबूयात नेवाः जातिया धाथेंयागु राष्ट्रिय संगठनकथं न्ह्यःने यंकेगु अले देय् दबूया नामं हे नेपाः देय्न्यंकं थुकिया कचामचा दयेकाः सकल नेवाःतय्त थुकी आवद्ध यानाः प्रत्येक नेवाःयात दुजः दयेकाः ‘मास बेस’ संगठन यानायंकेगु ज्या झीसं यानायंकेगु खः धइगु जूसा नेवाःतय् शक्ति छ्यालब्याल जुइक कुचाकुचा थला तइगु येँ, यलया मंकाः खलः जक मखु, मेमेगु खलः, पुचः वा उकिया कवः नं झीत माःगु मदु । थौं झीसं खनाच्वना । नेवाःत स्वयां गुलिखे लिपा संगठित जुया वःपिं थारु, गुरुङ, मगः, राई, लिम्बु, शेर्पा फुकसिया छगू छगू हे जक राष्ट्रिय संगठन दु । अथे जुयाः इपिं बल्लाना नं च्वंगु दु । अले व हे राष्ट्रिय संगठनया ब्यानरय् हे थःपिनिगु कचामचा दयेकाः क्वातूगु ‘मास बेस’ संगठन दयेकेफुगुलिं हे इमिसं राजधानी थेंज्याःगु थासय् तकं वयाः भब्य भब्य भवनत धस्वाकेत ताःलायेधुंकूगु दु । आन्दोलनया खँय् नं इपिं एकतावद्ध जुयाः कुहां वयेत न्ह्याबलें ताःलानाच्वंगु दु । तर राजधानीवासी जुयाच्वंगु नेवाःत मंकाः दबू छेँ छगू दयेकेगु धकाः हाहां ख्वख्वं थौं पद्म दाइया जंक्व पुले धुंकाः नं आतलें फासांफुसुं जुयाच्वंगु दु । आन्दोलनया खँय् नं नेवाःतय्सं क्वातुक छुं याये फयाच्वंगु खनेमदु । नेवाःतय् प्रत्येक छेँखां म्होतिं नं छम्ह दुजः जुइकथंया नेवाः संस्था नेवाःतय्सं दयेके फुगु खःसा म्हतिं सःबसः जक ल्हानाः नं दबू छेँ वा मेमेगु नं अनेक छेँ धस्वाकेगु तागत नेवाःतय्के दइगु खः । तर नेवाःत थौं खलः, पुचः, कवः, त्वाः–बहाः, थःने–क्वःने, यमि, यलय्, ख्वपय्, सक्वमि, किपूमि, धौख्यमि, गामा, भाय् वः, भाय् मवः आदि इत्यादि छु छु धयाः जिल दक्व फुक्क नामय् कुचाकुचा दलाः छ्यालब्याल जुयाच्वंगु अवस्थाय् दु । थ्व ग्यानापुगु अवस्थां पार यानाः न्ह्याज्याये फइगु नेतृत्व व नेवाः संगठन दयेकाः नेवाःत न्ह्याज्याये फत धाःसा हे जक नेवाःतय्सं आन्दोलन नं याये फइ, अधिकार नं काये फइ । मखुसा आः थें हे गतिपति मदुगु अवस्थाय् हे झी ताःईतक कय्कुना च्वनेमाली ।दकलय् महत्वया खँ ला नेवाःतय्सं थःपिनिगु जातिया राष्ट्रिय संगठनकथं दुगु देय् दबूयात हे धिसिलाका यंकेमाः धयागु खँय् सकसिनं वाःचायेके हथाय् जुइधुंकूगु दु । मू खँ ला सकल नेवाःतय् शक्ति छथाय् तयेमाः, नेवाःत छधीछप्पँ जुयाः व्यवहारय् ज्या नं यानाः क्यनेमाः धइगु थौंया ईया माग खः । थ्व नेवाःतय्सं छुं याये मफयाच्वंगु यथार्थयात मनन यानाः सकलें छथाय् च्वनाः थवंथवय् सहलह ब्याकाः सकल नेवाःया शक्ति छथाय् तयाः थःपिनिगु अधिकार प्राप्तिया निंतिं झी ल्वाये फयेकेमाःगु दु । थुकिया निंतिं नं प्रत्येक नेवालं देय् दबूया दुजः जुयाः देय् दबूयात नेवाः मात्रया मंकाः राष्ट्रिय संगठन यानाः झीगु अधिकार प्राप्तिया निंतिं झी सकलें नेवाःत जायेमाःगु थौंया माग खः"
https://nepalbhasatimes.com/14546,बिचाः,  ,भौचां छुँयात थें …… !,"थौंकन्हय् । सूचनाया हक बारे खूब चर्चा जुइ । सूचनाया हक । मौलिक अधिकार खः । सरकारं जनतायात हर निर्णय बारे सुचित यायेमाः । याये हे माः । जनतायात सूचनां बञ्चित याये दइमखु । मौलिक अधिकारया हनन जुइ । मन्त्रिमण्डलय् छु निर्णय जुल । जनतायात तत्काल न्यंकेमाः ।                                                         थौंकन्हय् । मन्त्रिमण्डलया निर्णय बारे जनतायात सुचित यायेगु न्हूगु व्यवस्था यायेत्यंगु दु । अनया अन हे निर्णय बारे सुचित मयासे वाःपतिकं पत्रकार सम्मेलन यानाः जक सूचना प्रवाह यायेगु निर्णय वःगु दु । थ्व निर्णय वसेंलि जनताया दथुइ भचा आशंका दनी । सरकारं आः मन्त्रिमण्डलया निर्णय बारे जनतायात सुसूचित यायेगु नीति हिइकूगु खःला ? नियन्त्रणया नीति नाला कायेत्यंगु खःला ? थ्व बारे अनेक शंका उपशंका याना हयाच्वंगु दु । सरकारं मन्त्रिमण्डलया निर्णयत सुसूचित यायेगु न्हूगु धंगं व्यवस्थापन यायेत्यंगु खःला ? वा सी मदयेक नियन्त्रणया नीति नाला कायेत्यंगु खः ? स्पष्ट मजूनि । छुं ई दुने सरकारं छ्यलीगु नीतिं थ्व तथ्य उली । खतुं सरकारया निर्णयपाखें जनता सुसूचित जुइमाः । थ्व सैद्धान्तिककथं थुकिया औचित्य दइ । जनतां गन सरकारी गतिविधिया बारे सीके दइ । फइ । जनतां सरकारी निर्णययात कयाः थःगु प्रतिक्रिया प्वंके दइ । समर्थन, आलोचना याये दइ । सुसूचित जुइगु अधिकारं जनतायात देय्या राजनीति, प्रशासनिक गतिविधि बारे प्रत्यक्ष मत बीगु अवसर बी । थ्व अधिकार अवश्य नं जनतन्त्रया थां जुइ । अफसोच ! छखेर सूचनाया हक जनतन्त्रया थां खः । खूब हल्ला याइ । सरकारं गुगुं सूचना सुचुके मजिउ । जनताया क्यनेमाः । बकबक याइ । तर सुसूचित यायेगु नामं सरकारं थौंकन्हय् जनतायात झ्यालिंचां लाखेयात हायेके थें हायेकी । भौचां छुँयात थें म्हितकी । सूचना प्रवाहया नामय् जनतायात भ्रम जालय् लाकी । मिखा पीकेत स्वइ । जनतायात सुचित यायेमाः । औपचारिकताया विषय जक मखु थ्व । सुसूचितया नामय् न्ह्यागु कथंया सूचना बियाः जनतायात म्हुतुप्वाः तिकेत स्वइ, सरकारं । सुसूचित यायेगु नामय् जनतायात छलछामया सूचना बीगु, गुमराह यायेगु, सरकारया जन विरोधी ज्याखँ जुइ । दुःखया खँ थौं सरकारया थीथी निकायतय्सं जनतायात सुचित यायेगु नामय् गलत सूचना बियाः जनतायात म्हितकाच्वंगु दु । मेलम्चीया लः वइन, अले वइ धकाः सलंसःक्वः सूचना वयेधुंकल । दँ दँ दयेधुंकल । खालि वइन, वइनया सूचना बियाच्वंगु दु । छुं दँ न्ह्यः छम्ह सम्बन्धित मन्त्रीं ‘थुलि दुने मेलम्ची लः वइ, वइ । लः वयेके मफुसा जिं राजीनामा बी ।’ धकाः झूठा आश्वासन बियाः मन्त्री थःगु माना पाके यानाः बिसिउँ वनी । जनतायात सुसूचित यायेगु नामय् बिउगु थ्व कूसुचनाया ज्वलन्त उदाहरण खः । तर थौं देशय् थज्याःगु हे कूसुचनां जनता सुसूचित जुयाच्वनी । जनतन्त्रया नामय् । देशय् अनेक काण्डत जुइ । लुँ काण्ड, निर्मला हत्याकाण्ड । अनेक अनेक काण्डत जुयाच्वनी । लुँ काण्डबारे नं अनेक सूचनात सरकारीस्तरं पिहां वइ । ‘दोषीत पहिचान जुइधुंकल । ततःधिकःपिं न्यात जालय् क्यने धुंकल ।’ मन्त्रीस्तरं थज्याःगु सूचना बियाच्वनी । तर आतक दोषी सु ? बेठेगान । गुलि न सूचनात जनतायात बी । खाली मस्तय्त ह्ययेके थें जक जुयाबी । अथे हे निर्मला हत्याकाण्डया दोषीयात कयाः नं सूचना वयाच्वनी । ‘छन्हु निन्हुं हे दोषी सु खः, जनतां सीके फइ ।’ खबर वयाच्वनी । तर न्ह्यसः लुइ । थज्याःगु फय्गं सूचनायात जनतायात सुसूचित जुइगु अधिकारप्रतिया सरकारी इमान्दारिता धायेगु ला कि मधायेगु ? मेलम्चीयात कयाः दँ दँनिसें जनताय् गलत सूचना प्रवाह यानाच्वंगु दु । थज्याःगु गलत व जनतायात चायेक चायेकं ध्वं लायेगु सूचना बीगु दुस्साहस मेलम्चीया आयोजनाया संचालकतय्के गनं वल ? गलत सूचनां जनतायात मिखा पीकेगु कुकर्मयात सम्बन्धित सरकारी अधिकारीतय्सं छाय् पने मफुत ? अःखः छाय् प्रोत्साहित यात ? थौं जनता सुसूचित जुइमाः । थ्व आवश्यकता खः । तर जनता गलत सूचनापाखें नं बञ्चित जुइ दयेमाः । जनतायात आलपं हे गलत सूचना बियाः थःगु दोष सुचुकाः जनतायात गुमराह याइपिं सरकारी निकाय गुकथं जनतान्त्रिक जुइ फइ । इपिं जन विरोधी जुइ । देय्या गम्भिर व संवेदनशील पक्षय् सरकारं सूचना प्रवाह यायेत होसियार जुइफु । तर गलत व छलछामया नियतं मखुगु झूठ सूचना बियाः जनतायात मूर्ख यायेत स्वइपिंप्रति जनता सचेत व सतर्क जुइमाः । मखुसा गलत सूचना प्रवाहपाखें जनतायात भौचां छुँयात थें म्हितकाच्वनी ।"
https://nepalbhasatimes.com/15195,बिचाः,  ,थ्व जीवन अतिकं मू वं,"झीगु शरीर लही तसकं थाकु । थुकिया लागिं झीसं यक्व खर्च यानाच्वनागु दु । झीसं चायेक वा मचायेकं थुकी दां पुलाच्वनागु दु । थ्व जीवन सितिकं लही फइगु नं मखु । झीसं तायेकाच्वना ‘ल्वचं कल कि यक्व खर्च यायेमाः । वासः खर्च यक्व माः । लखौंलख दां फुकाः ल्वय् लायेकेमाः ।’ तर स्वस्थ शरीरया लागिं लखौलख खर्च यायेमाः ।                                                         झीसं ल्हानाच्वनागु सासलय् तकं झीसं लगानी यानाच्वनागु दु । झी म्वायेत नये माल । त्वने माल । नसात्वँसा बिना झीगु अस्तित्व मदु । छन्हु द्यां लाइ । निन्हु द्यां लायेफइ । तर, लां लां दँ दँ सुं नं द्यांलानाः म्वाये फइ मखु । झीत पुनेत वसः नं माः । वसः छजुं दँ दँ गाके जिउ । तर, छक्वः वा छछाः नयाः दँ दँ म्वाये फइ मखु । नसा न्ह्याथेजाःगु नयेमाः । साःगु मसाःगु, भिंगु मभिंगु । थिकेगु, दंगु न्ह्याथेजाःगु थजु । नसा मदयेकं मनूया अस्तित्व मदु । खय्त ला सकसिनं थःगु गच्छेकथं नसा नइगु खः । तःमिम्हं थिकेगु जाकिया जा नइ । चीमिम्हं भचा दंगु जाकिया जा नइ । न्ह्याग्गु हे जूसां न्हिं छछाः वा निछाः नसा नये हे माल । गुलिसिनं न्हिं प्यछाः नइ । अझ भ्वजय् ला गुलि नइ छु छु नसा नइ ल्याःचाः हे मदु । नसा छछाः नयेत न्हिछि दुःख सी । ध्यबा मुनी । प्वाः जायेकाः थःगु ज्यान लही । अझ ल्वचं कल कि ला झन् थम्हं मुनातःगु धन सम्पत्ति फुकी । छेँबुँ बरः तइ । तिसा बियाछ्वइ । थुकथं थःगु जीवन लही तसकं थाकु । मांया प्वाथय् च्वंसांनिसें मामं दुःख सी । प्वाथं पिहांवइ । माया मुलय् चिचिपापा यानाः तयातइ । अनं लिपा हानं जीवन म्वाकेत संघर्ष जुइ । झीसं जीवनकाःछि सलंसः, द्वलंद्वः जक मखु, ल्याःचाः मदयेक लाय् तयाच्वनी । लाय् बिना जीवनया अस्तित्व मदु । तर, छु झीसं थुकथं ल्याःचाः मदयेक दां फुकाः लहिना तइगु शरीरं बांलाःगु ज्या यानाच्वंगु दु ला ? झीसं थुकियात शुद्ध यानातइगु दु ला ?झीसं शरीरं चायेकं मचायेकं अकुशल कर्म यानां तुं च्वनी । मनू मांया प्वाथय् च्वंसांनिसें मसीतलय् संघर्ष यायेमाः । प्वाथय् च्वंम्ह मचायात छुं कथंया विघ्न मजुइमाः धकाः मां सदां सचेत जुयाच्वनी । मचां जन्म काइ । अनंलिपा नं वया बांलाक सुसाःकुसाः याइ । मामं मचाया निंतिं तन, मन, धन सकतां बी । स्वस्थ यायेत पलपल पतिकं बिचाः याइ । उकिं थ्व शरीर अःपुक याउँक प्राप्त जूगु मखु । थ्व जीवन अतिकं मू वं । शरीर ला झीसं खनीगु पिनेयागु अंग जक खः । थुकी दुने मन व वचन नं दुथ्याना च्वनी । थुकथं झीसं शरीर वचन व मनपाखें अकुशल कर्म यानाच्वनी ।शरीरं याइगु अकुशल कर्म स्वंगू दु । गुगु थथे खः – १) प्राणिहिंसा यायेगु, २) खुयाः कायेगु ३) परस्त्री वा परपुरुष गमन यायेगु । गबले झीसं चायेकं मेपिं प्राणीया हिंसा याइ । गबलें मचायेकं । थःगु फइदाया निंतिं नं प्राणीहिंसा याःवनी । थः बल्लाः, थः च्वय् लाः धकाः क्यनेगु लागिं थः स्वयां कमजोरपिनि हत्या याः जुइ । झीगु मन चंचं धाः । मिखां खंक्व झीत यः । बांलाःगु बांलाःगु दक्वं थःगु याके दःसा जिउ । थःगु मखुगु वस्तु नं थःगु याये मास्ति वइ । थज्याःगु इलय् थःके मंत कि कतःया वस्तुइ मिखा वनी । अले छु माल । कतःया वस्तु थःगु यायेगु इच्छा ब्वलनी । कर्पिंसं मखंक मसिक उगु वस्तु खुया काइ । थःगु जुल धकाः दंग जुइ । अझ गुलिसिनं ला जबर्जस्ति यानाः नं काइ । थ्व सकतां अदिन्नादाना वा खुया कायेगु खः । थ्व नं अकुशल ज्याखँ जुल । थुकिं यानाः परस्त्री वा परपुरुष गमन याः जुइ । थःथिति, तःहेकेँ वा दासदासि तकं धाइमखु । कामभोगय् आशक्त जुयाः अकुशल ज्याखं यानाः जीवन हना जुइ । थुकथं पाणतिपाता,आदिन्नादान व कामेसुमिच्छाचार थ्व स्वंगू अकुशल कर्म शरीरपाखें याइ । शरीरपाखें जक मखु, वचनपाखें नं अकुशल ज्याखँ यानाच्वनी । अझ वचनपाखें ला झन् प्यंगू अकुशल कर्म याइ । गुगु खः – मुसावादा, पिसुणवाचा, फरुसवाचा व सम्फजलापवाचा । थः तःधं धायेकेत, थः सःसिउम्ह थें तायेकेत । असत्ययात सत्य यायेत । मखुगु खँ ल्हाइ । छम्हं मेम्हनाप जक मखु । सभा–परिषदय् तकं मखुगु खँ ल्हाइ । असत्ययात सत्य थें याना जुइ । मखुगु खँय् साक्षी च्वना बी । थुकथंया मखुगु खँ ल्हायेगु ज्या झीगु वचनपाखें जुइ । मनू पतिकं स्वभाव पाइ । गुलिसिनं उखेया खँ थुखे, थुखेया खँ उखे याना जुइ । चुगली याना जुइ । मिले जूपिंत फाया बी । थ्व पिसुणवाचा खः । अझ अपशब्द छ्यली । तकसं बांमलाःगु खँ ल्हाइ । कडा वचन ल्हायेगु नं याइ । थुकथं वचन याइगु थ्व फरुसवाचा खः । म्वाःमदुगु खँ ल्हाना जुइपिं नं यक्व हे दु । व्यर्थगु खँ ल्हानाः ई फुकी । धर्म विपरित खँ ल्हानाः ईब्यः मल्वयेक खँ ल्हाइ । अझ ज्याख्यलय् मदुगु खँ ल्हानाः न्ह्यइपुकी । थ्व सम्फपालावाचा खः । थुकथं सकतां अकुशल कर्म खः । गुगु झीगु वचनपाखें जुयाच्वनी । झीगु शरीर व वचनया नापनापं मनपाखें नं अकुशल ज्या जुयाच्वनी । दकलय् चंचं धाइगु मन हे खः । थःगु शरीर मथ्यंगु थासय् मन थ्यनाच्वनी । शरीर छगू हे थासय् जुइ । तर, मन संसार चाःहिला जुइ । ब्रम्हाण्ड खंकाच्वनी । थुकथं मिखां मखंगु थासय् तकं थ्यंके फुगु मनपाखें नं स्वंगू अकुशल कर्म याइ । गुगु खः – अभिज्झा, व्यापाद व मिच्छादिट्ठी । लोभी जुइगु अभिज्झा खः । कतःया वस्तु थःगु यायेगु इच्छा ब्वलनीगु । राग ब्वलनीगु अभिज्झा खः । थ्व मनं याइगु अकुशल खः । मनू छथाय् च्वनाच्वनी । तर वया मनय् दुष्टता ब्वलनाच्वनी । थम्हं शत्रु भाःपिउम्हेसिया अहितया कामना याना जुइ । वयात विनाशया इच्छा कया जुइ । क्रोधी व द्वेषी जुया जुइ । अथे हे गलत व अःखःगु धारणा कयाः जुइगु मिच्छादिट्ठी खः । मिच्छादिट्ठी कारणं अकुशल कर्म याना जुइ ।मनू मांया प्वाथय् च्वँसांनिसें मसीतलय् संघर्ष यायेमाः । प्वाथय् च्वंम्ह मचायात छुं कथंया विघ्न मजुइमा धकाः मां सदां सचेत जुयाच्वनी । मचां जन्म काइ । अनंलिपा नं वया बांलाक सुसाःकुसाः याइ । मामं मचाया निंतिं तन, मन, धन सकतां बी । स्वस्थ यायेत पलपल पतिकं बिचाः याइ । उकिं थ्व शरीर अःपुक याउँक प्राप्त जूगु मखु । थ्व जीवन अतिकं मू वं । अकुशल ज्याखँ यायेगु धइगु जीवन व्यर्थ यायेगु खः । सारयुक्त जीवनयात सारबिहिन यायेगु खः । उकिं झीगु शरीर वचन व मनपाखें जुइगु अकुशल कर्म म्हसीके फयेकेमाः । थुगु अकुशल कर्म त्वःता छ्वयेमाः । कुशल कर्मय् न्ह्याःवनेमाः । थथे यानाः जीवन हन धाःसा मूवंगु शरीर धाथें मूल्यवान जुया बी । जीवन सार्थक जुइ ।"
https://nepalbhasatimes.com/15145,बिचाः,  ,झीगु भाय् गुलि पुलां ?–३,"दसि व तर्क                                                          भूमिका कथं टिप्पणी यानातःगु (छुं भति जातीय भाषां) न्हापांया पौ आपा हे गुइ धुंकल । ‘स्वर व्ययं’ नामं मूल लेख २६ पेजं निसें सुरु जुइ । सफूया लिउने तंसा पद्ये च्वयातःगु दु (पेज १६१ ब्) श्री श्री जयस्थिती रास्य मल्लदेवस्य भूपतेः । अमात्य श्री जय ृ।े न्द्रम्हास्वामिकार्य परायणः ।। स स्वपुत्राय विधिवदिमां टीकामचीकरत् । श्रीमत्यात्रकुलानां यो विशिष्टो मण्डनीचितः ।। माणिक्यमिव माणिक्यनामा पण्डितसत्तमः ।। कृतैषा अमरकोषस्य तेन नेपाल भाषाया । विवृतिर्नाम लिंगानां टिप्पणी बालबोधिनी ।। पट्त्तरे–क्ष्अ) पञ्चशते गते ऽब्दे नेपालिके माप्ति च चैत्रसंज्ञे । कृष्णपक्षे मदनाभिधायां तिथौ शशाङ्कात्मजवासरे च ।। श्रीजयस्थिति भूपाले नेपाल राष्ट्रशास्तरि । श्रीभद्रभक्तपुरे देशे ग्रथित्वा लिखितं तदा ।। खँ : गोपालराज वैशावली (ने.सं. ५०७–५१०, इस्वी १३८७–१३९०) ताडपत्र, साइज ११ इञ्च ह ६ इञ्च थ्व पुमवंगु सफू पौ १७ निसें शुरु जुयाः पौ २९ (क) तक अशुद्ध संस्कृतं च्वयातःगु दु । पौ २९ (क) या दकले लिपा जयस्थिति मल्लया शासन कालंनिसेंया उल्लेख पुलांगु नेपालभाषां यानातल । थन तकया सम्बत् वा मिति खः ने.सं. ५०७ । पौ ३०(ख) निसें पौ ३६ (ख) तकया भाषा संस्कृत (अशुद्ध) व पुलांगु नेपालभाषा प्रयोग यानातःगु दु । अले पौ ३६ (ख) निसें पौ ६३ (ख) तक वंशावलीया अन्तिम पौ तक — वंशावली आतक नेपालभाषाय् लुयावःगु ल्हातं च्वयातःगु सफुली दकलय् पुलांगु मौलिक ग्रन्थ खः । उकिं थुकिया इतिहासरयात जक मखु भाषाशास्त्रीयात नं तःधंगु महत्व दु । थ्व वंशावलीया भाषाया विषये लुशियानी पेटेकया धापू दु,’The old Newari in which they are written is practically incomprehensible nowadays. The language has changed enormously, the linguistic tradition is lost and even Nepalese Pundits are at loss for interpreting this text…. The manuscript presents a historical and also a philological interest of the first magnitude and its deition and translation is at present the foremost desideratum in the field of Nepalese history and possibly also of Newari linguistic studies.’ ‘थ्व ग्रन्थत च्वयातःगु पुलांगु नेवाः भाय् थौकन्हे थुइके हे मफये धुंकल । भाषा यक्को हिला वन, भाषाया परम्परा त्वादल, अले थ्व सफूया अर्थ छ्यायेत नेपाली पण्डिततय्त नापं थाकु । थ्व लेखे ऐतिहासिक भाषा विज्ञानया दृष्टि तस्सकं हे यक्को महत्व दु, अले थुकिया सम्पादन व अनुवाद थौंकन्हे नेपालया इतिहास व अझ नेवाः भाय्या अध्ययने नं तस्सकं सिइकेत सनाच्वंगु विषय जूगु दु ।’ ३. जनभाषाया रुपे नेपालभाषाया दसि ३.१ च्वे च्वंगु खं यच्चुक सीदत कि झीगु भाषा अभिलेख ने.सं. ३५३ (इस्वी १२३३) व वाङमय रचनाय् ने.सं. ४८१ (इस्वी १३६०) निसें ज्याय् ख्यलातःगु दसि झीके दु । जुजु अभय मल्लया मोतिटारया अभिलेखयां न्हापा नेपालभाषा द हे मदु वा प्रयोग जुया गनं लिपिबद्ध जूगु हे मदु धैगु थुकिं गबलें प्रमाणित जुइ फैमखु । अय्नं आतक लुयावःगु दसि थ्वयां न्ह्यःया मदुनि । जुइफु थनंनिसें हे जक थ्व भाषा लिपिबद्ध जुल वा थ्वयां यक्व न्हापा १००÷२०० दँ न्ह्यः थ्व भाषा लिपिबुद्ध जुल – दसि ल्हनावन वा मलूनि वा लुइगु सम्भावना दनि । इतिहास संशोधन मण्डलया छम्ह विद्वान सदस्य भाजु धनबज्र बज्राचार्यजुं जितः खँल्हाबल्हाया प्रसंगय् त्रिभुवन विश्वविद्यालयय् छक्व धयादीगु दु कि राष्ट्रिय संग्रहालये छक्व वेकलं खूद थःगु मिखां ने.सं. १५३ साले च्वयातःगु नेपालभाषाया गणितया सफू खनागु दु । तर अभाग्यवश व सफू थौं बेपत्ता जूगु खनेदु । व ने.सं. १५३ (इस्वी १०३३) या सफू दुगु खःसा वा हानं लुयावल धाःसा झीगु वाङमयया इतिहास २०० दँ ताःहाः ज्वी । व लुया मवःतले नं झीसं थौं लुया वय्धुंकूगु दसि ज्वना जक खँल्हाय् मालाच्वन । ३.२ ने.सं. ३५३ (इस्वी १२३३) या मोतिटारया अभिलेखं निसें जक नेपालभाषा लिपिवद्ध जूगु खनेदुसां लिच्छवीकालया शुरु निसेंया आपाः धैथें अभिलेख यकों थुजागु शब्दत खनेदु गुगु संस्कृत भाय्या शब्द मखु । इतिहास शिरोमणि बाबुराम आचार्यजुं ‘नेपाल, नेवार र नेवारी भाषा’ धैगु लेखे थ्वखँयात थुकथं न्ह्यथना दीगु दु: ‘नेवारहरूको बोलीको नमूना कहीं नपाइए तापनि नेपाल व्यासीमा रहेका लिच्छवि राजाहरू संस्कृत भाषामा लेखिएका शिलापत्रहरूमा जो असंस्कृत शब्द पाइन्छ ती नेपारका बोलीको शब्द हुनामा सन्देह छैन । ती असंस्कृत शब्दहरू संज्ञावाचक छन् ।’ अथे तुं भाजु धनबज्र बज्राचार्यजुया ‘लिच्छवी कालको इतिहासमा किरातकालको प्रभाव’ धैगु लेखे वय्कलं च्वयादीगु दु: ‘लिच्छवी कालका अभिलेखहरू केलाइ हेर्दा असी प्रतिसत भन्दा बढी स्थानादिको नामाकरण संस्कृत भित्र तात्कालिक जनभाषाबाट भएको देखिन्छ ।….’ मानदेव जुजुया पालेयाम्ह गोलेयाम्ह रत्नसंघया निगू अभिलेख (शक सम्बत ३९९, इस्वी ४७७) दुंलङग्राम, खोपृङग्राम, दुंप्रङगाम, म्हस्प्रिङग्राम, यूपग्राम, खैनष्पु आदि थाय्यागु नां दुथ्याःगु दु । अथेहे तुं अबलेया अभिलेखे कुथेर, शुली लिङग्वल व माप्चोक धैगु प्यंगू कर अड्डाया नां असंस्कृतं हे खनेदु । अनं करया अर्थे प्रयोग जूगु बस्तुया नां ‘अस्माभि हाम्हु वस्तु द्वादश तैलघटाः कुम्हु वस्तु च’ धकाः महासामन्त अम्शुवर्माया इस्वी ६०८ या सांगाया अभिलेख, खोपृङ (खोप), कुर्पासी (खोपासी), शङगा (सांगा), तेग्वल (त्यागल), तेङखु (टेकु) आदि थाय्या नां जक मखु थौंनं झीगु भाषाय् चले जूगु ‘चा’ (डाँडाया अर्थे) ‘गुँ’, ‘बूँ’ ‘तिलमक’ (घः) आदि खँगो लिच्छविकालया शिलापत्रे खनेदु । कथहं"
https://nepalbhasatimes.com/43982,बिचाः,???? ?????? अष्टमी,प्रधान न्यायाधीशया बचाउलय् नेतात,"थःपिनि ससःदाजु गजेन्द्र हमालयात मन्त्री दयेकूगु धकाः प्रधान न्यायाधीश चोलेन्द्र शम्शेर राणा प्यखेरं हमलाया शिकार जूगु दु । आपाःसिनं न्यायपालिका दुने जुयाच्वंगु थ्व बेथितिया हे उत्कर्षकथं काःगु दु । तर प्रधान न्यायाधीश चोलेन्द्र शम्शेरं राजिनामा बिइमाः धाइगु पक्षय् माओवादीपाखें न्हापा न्यायाधिवक्ता जुइधुंकूम्ह रमण श्रेष्ठ व माओवादी पाखें हे राष्ट्रिय सभाय् सांसद जूम्ह राम नारायण विडारी धुँवाधार रूपं कुहाँ वसेंलिइ थुकी माओवादी नायः प्रचण्डया हे ल्हाः दुगु धकाः नं मनूतसें धयाहःगु दु । थुगु विषयस थीथी कोणं चर्चा परिचर्चा जुयाच्वंगु दु ।                                                         गथेकि असार २८ गते संसद पुनस्र्थापना यानाः शेर बहादुर देउवायात प्रधानमन्त्री दयेकेत राष्ट्रपतिया नामय् परमादेश जारी याःगु हुनिं सुनां सुनां चोलेन्द्र शम्शेरयात देवत्वकरण यात, इमिसं हे वयात दानवीकरण यात धकाः नं खँ पिहाँ वयाच्वंगु दु । वंगु कतिं पुन्हि (कार्तिक ३) खुन्हु प्रचण्डं बालुवाटारय् गठबन्धनया पार्टीतय्गु मुँज्या धुंकाः अन हे सत्तीक च्वंगु प्रधान न्यायाधीश चोलेन्द्रया क्वार्टरय् वनाः बागू घण्टातक गोप्य भेटवार्ता याःगु खः । थुगु भेटवार्ता लिपा हे प्रन्या चोलेन्द्र विरुद्धया मुहिम तच्वःगुलिं नं अन प्रचण्डं याःगु बार्गेनिङ्ग चोलेन्द्रं माने मजूगु खनेदुगु दु । आखिर चोलेन्द्र शम्शेरयात प्रधानन्यायाधीश दयेकेगु ज्याय् ला शेर बहादुर देउवा, केपी शर्मा ओली व पुष्पकमल दाहालया हे ल्हाः दु । थ्व खँ राष्ट्रिय जनमोर्चाया सांसद चित्र बहादुर केसीं न्ववानातःगु अन्तर्वार्ता ला सामाजिक सञ्जालय् बय्बय् हे जूगु खः । थुकथं स्वयेगु खःसा चोलेन्द्र प्रधानन्यायाधीश जूगु हे नेपालय् जुयाच्वंगु बेथितिया छगू दसु खः । गजेन्द्र महत धाइम्ह प्रधान न्यायाधीशया ससः दाजु धकाः सकसिनं सिइ हे धुंकूगु दु । थ्व मनू दलगत ल्याखं काँग्रेसया मनू खः धाःसा हानं चोलेन्द्रयात प्रधान न्यायाधीश दयेकेत देउवायात धाःम्ह व लबिङ्ग याःम्ह मनू धकाः नं खँ थथे जुयाः वयापाखें थिति बसे जुइ धकाः आशा यायेगु हे बेकार खः । निक्वःतक जूगु संसद विघटनयात बदर यानाः संसद पुनस्र्थापन यानाबिउगु जूसां फागुन २३ गतेया चोलेन्द्रया फैसलां माओवादीयात तःधंगु घाटा जुल । माधव नेपाल व प्रचण्ड मिले जुयाः नेकपाया बहुमत थःगु पक्षय् कयाः केपी ओलीयात साधारण सदस्यतक मदइगु यानाः निष्कासन यानाछ्वयागु घोषणा यानाबिइधुंकूगु खः । निर्वाचन आयोगं अलमल यानातःगु जूसां थ्व फैसला मजूगु खःसा ओलीं मेगु पार्टी चायेकेमालीगु अवस्था वइगु खः । तर फागुन २३ गतेया फैसलां माओवादी व एमाले दथु्इ एकता जुयाः खडा जूगु नेकपाया अस्तित्वयात माने मयासें एमाले व माओवादी निगू ब्यागः ब्यागः हे पार्टी धकाः धाल । थुकथं एमाले दुने दुहाँ वनाः थःगु व माओवादीया स्थिति बल्लाकेगु गुगु योजना खः, प्रचण्ड उकी फेल जुल । थुलि जक मखु, थ्व जुइवं हे एमाले नायः केपी शर्मा ओलीं फागुन २८ गते थःगु पक्षया केन्द्रीय कमितिया मुँज्या न्ह्याकाः माधव नेपाल व झलनाथ खनायात बेदखल यानाबिल । केपी ओली माओवादीलिसे एकीकरण जुइन्ह्यःया केन्द्रीय कमिति मखुसें एकीकरण धुंकाः कायम जूगु केन्द्रीय कमितियात न्ह्याकल । थुकी माओवादीत त्वःता वनेधुंकूगु जूगुलिं ओलीया हे बहुमत खात । नापं माओवादी धकाः मवंसें च्वंपिं माओवादी नं ओलीया पक्षय् लगे जुल । थुकथंया स्थिति पिहाँ वयेकेगु ज्या ला सर्वोच्च अदालतं यानाबिउगु खः । ऋषि कट्टेलं ला थःगु पार्टीया नांलिसे नेकपा (नेकपा) या नां ल्वात धकाः जक रीट तःगु खः । एकीकरण हे बदर यायेमाल धकाः धाःगु नं मखु, धायेगु ला हकदैया नं दुगु खँ मखु । तर सर्वोच्च अदालत न्ह्यःने न्ह्याः वनाः थुकथं निर्णय यानाबिउबलय् दक्कय् ला एमाले दुनेया माधव पक्षयात तःधंगु धक्का लात धाःसा माओवादीयात नं धक्का लात । तर माधव नेपालं अदालतप्रति छुं आग्रह तःगु खनेमदु, फैसलाया पुनरावलोकन यायेमाल धकाः वंगु नं मदु । तर प्रचण्ड थुगु फैसलाया पुनरावलोकन यायेमाल धकाः वन । तर तत्काल हे प्रधान न्यायाधीश चोलेन्द्र शम्शेर राणाया इजलासं पुनरावलोकन यायेम्वाःगु धकाः खारेज यानाबिल । थ्व हे खँया हिसाब किताब कायेत हे प्रचण्डं मौका मालाच्वंगु व गजेन्द्र हमालया सवालयात छ्यःगु धाइगु अनुमान जुयाच्वंगु दु । तर पिने घोषित रूपं धाःसा प्रचण्डं हमालया नियुक्तियात समर्थन याःगु हे खः । बार एसोसियनया वकिल जक मखु, सर्वोच्च अदालतया न्यायाधीशत हे चोलेन्द्र राजिनामा बिइमाः धाइगु पक्षय् हे दु । थुकिया हुनि धाइगु न्यायपालिकां कार्यपालिकाय् भाग फ्वन धाइगु सवाल जक मखु, अदालतय् जुयाच्वंगु चरम बेथिति नं खः । बारया पुलांम्ह नायः हरिकृष्ण कार्कीया रिपोर्ट कथं ध्यबा नयाः फैसला यायेगु ज्याय् वकिल जक मखु, स्वयं गुलिखे न्यायाधीशत हे बिचौलिया वा दलालया भूमिकाय् कुहाँ वःगु दु । गुलिसिनं ला ध्यबा नयाः नं अःखः फैसला यानाबिल धकाः नं धयाच्वंगु दु । अन्ततः प्रधानन्यायाधीश राणां थःपिसं राजीनामा बीमखु, फुगु या धकाः धायेधुंकूगु दु । थ्व अवस्थाय् प्रधान न्यायाधीशयात चीकेगु छगू जक उपाय धाइगु संसदय् महाअभियोग प्रस्ताव तयेगु हे खः । राष्ट्रिय सभाय् माओवादीया सांसद राम नारायण बिडारीं महाअभियोगया नितिं आधार तयार जुयाच्वंगु दु धकाः धाःसां मूलतः शेर बहादुर देउवां हे महाअभियोग तयेगु ज्या जुइमखु धकाः धायेधुंकूगु अवस्था दु । प्रधानमन्त्रीं सर्वोच्च अदालतया समस्या सर्वोच्च अदालतं हे समाधान याइ धकाः धाःगु मतलब हे संसदपाखें ल्हाः तयेगु ज्या जुइमखु धाःगु खः । मेखे प्रमुख विपक्षी दल एमालेया नायः केपी शर्मा ओलीं प्रधान न्यायाधीश राणां जक राजिनामा बीमाःगु छाय्? राजिनामा बिइगु खःसा परमादेश जारी याःपिं न्याम्ह हे न्यायाधीशतसें राजिनामा बीमाः धासें राणाया बचाउ याःगु दु । थथे जूगुलिं थ्व मुहिम दिनावनीगु हे आशंका अप्वया वनाच्वंगु दु । प्रन्या राणायात काँग्रेस व एमाले निथीसिया हे समर्थन दुगु खनेदुगु दु । थथे जूगुलिं यानाः राणायात नियुक्त यायेगु ज्याय् गथे ओली व देउवाया ल्हाः दुगु खः, इमिसं हे आः नं राणायात आशिर्वाद बियाच्वंगु खनेदु । थथे हे जुल धाःसा नेपालय् गुगु विकृति, विसंगति व बेथितिया राज जुयाच्वंगु दु, उकिया जरा ला राजनीति हे जूगु खनेदत । नापं स्वतन्त्र न्यायपालिका धकाः धाःसां प्रधान न्यायाधीश नियुक्ति संवैधानिक परिषद्ं याइगु व उकी प्रधानमन्त्री, सभामुख, राष्ट्रिय सभाया अध्यक्ष, विपक्षी दलया नेता च्वनीगु जुयाः राजनीतिक ख्यलं हे नियुक्त जुइगु खः । सभामुख धाःपिं नं दलं वइगु जुयाः दलया नेताया हे भूमिका जू वनी । थथे जुयाः देसय् विकृति पिकायेगु ला कि नियन्त्रण यायेगु धाइगु ल्हाः दुपिं हे नेतात खः । मेपिं ला इमिगु हे ल्हाःतुति जक खः ।"
https://nepalbhasatimes.com/43988,बिचाः,???? ?????? अष्टमी,"नेपाःया जाति, भाषा व राष्ट्रियताया खँय् शम्भुरामया बिचाः","जिमि गुरु महाकवि गिरिजाप्रसाद जोशीया प्रेरणां नेपालभाषा साहित्य सिर्जनाय् पलाः न्ह्याका वना च्वँच्वं थःगु मांभाय् नेपालभाषायात राज्यपाखें जुयाच्वंगु पक्षपातपूर्ण व्यवहारया बारे नं सचेत जुजुं जि वना । थ्वया दथुइ जि हाइ स्कूलय् नापं ब्वनाम्ह पासा सत्यनारायण श्रेष्ठया दाजु मदुम्ह कृष्णभक्त श्रेष्ठ लिसे म्हसीकेगु ज्या जुल । बुलुहुँ वय्कः नापया जिगु स्वापू क्वातुया वन । धात्थें ला उबलय् वय्कलं पिथना च्वनादीगु नेपालभाषाया साहित्यिक पत्रिका ‘ब्वसल’ यात ग्वाहालि यायेगु झ्वलय् उकिया रचना सम्पादक तकं जू वन । राजनीतिपाखे खास हे वास्ता मदुम्ह छम्ह विशुद्ध साहित्यानुरागी जितः पासा कृष्णभक्तया सामिप्यतां वाः हे मचायेक राजनीतिपाखें नं साला यंकूगु जुल ।                                                         जिगु मचा ईया क्यातुगु मस्तिष्कय् तत्कालिन व्यवस्था प्रति वाःमचायेक घृणा जुया वनाच्वंगु जिं चाः । उबलय् हे कृष्णभक्तजुं जितः कामरेड शम्भुराम श्रेष्ठ (वि.सं १९७८–२०६२) लिसे वय्कःया हे छेँय् यंकाः म्हसीका बियादिल । शुरुइ वय्कःया बारे उलि छुं मसिउगु व राजनीतिया बारे नं उलि वास्ता मदुम्ह मनू जूगुलिं उलि सतिना वनेगु खँ मजू । खास यानाः विद्यार्थीतय्गु विरोध प्रदर्शनत जुइबलय् उखेथुखें ब्वति काः वनेगु ज्या २०३६ सालया जनमत संग्रह घोषणा जुइ न्ह्यवंनिसें हे न्ह्यज्याःगु खः । उकी मध्ये यलया च्यासलय् जूगु छगू विरोध सभाय् उबल्या भूमित वामपंथी नेता सिद्धिलाल सिहं ‘यदि विद्यार्थीतय् माग पूमंकल धाःसा पञ्चायत व्यवस्था जक मखु थ्व जुजुया सिंहासन हे पल्टे याना बी’ धकाः बियादीगु जोशं जाःगु भाषणं जितः तसकं थिल । थ्वहे झ्वलय् २०३६ सालया विद्यार्थी आन्दोलनं जुजु वीरेन्द्रयात जनमत संग्रह घोषणा याकेत बाध्य नं यानाबिल । स्वाभाविकरुपं २०३६ सालया जनमत संग्रह घोषणा लिपा छगू खुल्ला वातावरणं मचायेक जिके राजनीति प्रति चाख अप्वया वन । जनमत संग्रहया घोषणा लिपा राजनैतिक पार्टीतय्त तयातःगु प्रतिबन्ध चीकेगु नापं दक्व कथंया विद्यार्थी संगठनत नं खुल्लारुपं ज्या यायेगु न्ह्यज्यासेंलि जिं नं बुलुहुँ विद्यार्थी संगठनतय्गु गतिविधित थुइका यंकागु जुल । जनमत संग्रह घोषणा जुइ न्ह्यः गुकथं स्वतःस्फूर्त रुपं दक्व विद्यार्थी छप्पँ छधी जुयाः आन्दोलन न्ह्याकूगु खः व मजुसे चकंगु वातावरणय् विद्यार्थीतय् दथुइ विभाजन व राजनैतिक पार्टी पतिकं फरक विद्यार्थी संगठन सतहलय् खने दयाच्वंगु खनाबलय् जितः थ्व सही लँपुइ वना मच्वंगु धयागु महसुस जुया वल । नेपाल विद्यार्थी संघ, अखिल नेपाल राष्ट्रिय विद्यार्थी युनियन (पाँचौं), अखिल नेपाल राष्ट्रिय विद्यार्थी युनियन (छैठौं), नेपाल प्रगतिशील विद्यार्थी युनियन, नेपाल राष्ट्रिय विद्यार्थी फेडरेसन, नेपाल क्रान्तिकारी विद्यार्थी संघ आदि इत्यादि छगू थे छगू राजनीतिक पार्टीया वफादार विद्यार्थी संगठन धकाःसा न्ह्याकातःगु जुयाच्वन धयागु थुल । जि थेंज्याःपिं छुं नं राजनीतिक पार्टीप्रति वास्ता मतइपिं मनूतय् निंतिं थुपिं विद्यार्थी संगठनत छु खः छु खः थें ला जुइगु हे जुल । थुकिया नापनापं थ्व विभाजित समूहत विद्यार्थीतयगु हितया निंतिं स्वयां नं थःथःपिनिगु माउ पार्टीया नीति निर्देशनय् सना जुइगु खनाः वाक्क वइगु नं स्वाभाविक हे जुल । थुकिं यानाः विद्यार्थीतय् पुचःयात थुकथं कुचा कुचा थलेगु ठीक मजू धकाः महसुस याइगु तर वामपंथी बिचालय् नुगः क्वसाःपिं पासापिंत छथाय् तयाः छलफल यायेगु छसिकथं शुरु याःगु व दक्वं विद्यार्थी छथाय् च्वनाः वामपंथी विद्यार्थीतय् दथुइ एकता याना वनेमाः धकाः आह्वान यायेगु हेतुं गठित ‘वामपंथी विद्यार्थी जमात’ य् जि नं आबद्ध जू वनागु जुल । वामपंथी विद्यार्थी जमात वास्तवय् नेपालय् कम्युनिष्ट स्थापनाकालंनिसें नेपाल कम्युनिष्ट पार्टीइ लगे जुयाः वहे पार्टी थीथी गुट उपगुटय् विभाजन जूवंबलय् नं थः छुं नं गुटय् मच्वँसे नेपाःया कम्युनिष्ट आन्दोलनयात एकीकरण यायेमाः व छगू हे जक कम्युनिष्ट पार्टी जुइमाः धकाः निरन्तर रुपं जायाच्वनादीम्ह नेता शम्भुराम श्रेष्ठजुया हे पहलय् गठन जूगु जुयाच्वन । थ्व संगठनय् आबद्ध जुयाः छुं ई ज्या यायेधुंकाः कामरेड शमभुराम श्रेष्ठया बिचाः वय्कःलिसे सतिक्क च्वनाः थुइका वनेगु ह्वःताः जितः चूलात । वय्कःया हरेक सैद्धान्तिक व बैचारिक अडानपाखें जि प्रभावित जुया । मूलतः वय्कःया स्पष्ट बिचाः व वस्तुपरक राजनैतिक विश्लेषणयुक्त भाषण व लेखतय्सं जिके दुगु यक्व कौतुहलत साम्य याना बी । राणाकालय् जेलय् लाःबलय् न्यवलं चिनातःगु तुति बमलाःगु लिसें ज्याथ बैसं यानाः शरीर कमजोर जुइधुंकाः तक नं उत्तिकं हे जोश व जाँगरं नेपाःया राजनैतिक परिवर्तनया निंतिं अनवरतरुपं सुंलिसे सम्झौता मयासे याकःचा जूसां नं थःगु अडानय् भचा हे थुखेउखे मजुइपिं वय्कः थेज्याःपिं नेतात जिं राजनीतिइ म्हो हे जक खना । जनमत संग्रहया घोषणा लिपा खने दया वःगु खुल्ला राजनैतिक वातावरणय् कम्युनिष्ट पार्टीया अनेक गुट उपगुटत सतहलय् खने दया वःगु अवस्थाय् नं वय्कलं थःगु अलग न्हूगु पार्टी चायेकामदी । अय्नं बामपंथी जमातया नामं थःलिसे बिचाः मिले जूपिं सकलें कम्युनिष्टत छथासं च्वनेमाः धइगु बिचाःया नेतृत्व यासें जनमत संग्रहया उपयोग यायेमाः धकाः वय्कः नं प्रचार प्रसारय् लगे जुयादिल । व इलय् जि जन्म जूगु सक्व देसय् नं वय्कःया यक्व हे पुलापिं कम्युनिष्ट पासापिं वय्कःया बिचाः च्वनाः प्रचार प्रसारय् लगे जुयादिल । स्वाभाविकरुपं सक्वय् वय्कलं बहुदलया पक्षय् तःजिक आमसभात नं यानादिल गुगु उगु ईयाम्ह गृहमन्त्री जोगमेहर श्रेष्ठयात सह्य मजुल । थुकिं यानाः सक्वय् शम्भुराम श्रेष्ठया कार्यकर्ता व जोगमेहरया समर्थकतय् दथुइ तःधंगु ल्वापु नं जुल गुकी लानाः सुन्टोल गाउँ पञ्चायतया तत्कालीन प्रधानपञ्चया काय् छम्ह सित । थ्वहे त्वहःचिनाः जोगमेहर श्रेष्ठं थःगु शक्तिया दुरुपयोग यासें बहुदलया पक्षय् वनाच्वंपिं शम्भुराम श्रेष्ठया कार्यकर्तातय्त खनकि हे ज्वनेगु, दायेगु याना हल । छुंतां म्वायेक महाकवि गिरिजाप्रसाद जोशी लिसें तःम्हेसित ज्वनाः जेलनेलया कसा बिलसा गुलिं भूमिगत जुइत बाध्य जुल ।"
https://nepalbhasatimes.com/44122,बिचाः,११४२ कछलाथ्व दुतिया,यमपंचक,"                                                         मीना वज्राचार्य पुलांगु व न्हूगु दँया स्वन्हू तिथि यंक हनीगु नखःयात हे स्वन्ति नखः धाइगु खः । अथेसां नं थ्व नखःयात यमपंचक धकाः नं धायेगु याः । थ्व यमपंचक कथं हनीगु नखः गनं वल धयागु बारे छत्वाचा खँ थथे दु । छकः स्वर्गया जुजु इन्द्र थः मांया बसुन्धरा धलं दनेत माःगु स्वर्गय् तकं मदुगु पालिजा स्वां कायेत येँय् वःगु जुयाच्वन । येँया छगू स्वांक्यबय् स्वां थ्वयाच्वंगु इलय् अनया क्यबथुवानं खुँ धकाः इन्द्रयात ज्वनाः चिनातल । थनया छम्ह तान्त्रिकं स्वां थ्वयेत वःम्ह स्वर्गया जुजु इन्द्र धइगु खँ सिल । अले इन्द्रयात तान्त्रिकं तन्त्रया बलं कुनाबिल । थ्व खँ सिइकाः चित्रगुप्तं यमदूततय्त इन्द्र कायेके छ्वया हल । इपिं यमदूततय्त नं तान्त्रिकं तन्त्रं ज्वना बिल । इन्द्रयात कायेके छ्वयाहःपिं यमदूतत तकं लिहां मवःगुलिं छु जुल धइगु खबर कायेत चित्रगुप्तं क्वः छ्वयाहल । क्वयात नं ज्वन । वयां लिपा खिचायात छ्वया हल । खिचायात नं तन्त्रं कुनाबिल । थुकथं दक्वसित ज्वना तःगुलिं लिपा इन्द्र, यमदूत, क्व व खिचां जिमित थन छाय् कुनातयागु धकाः न्यन । उगु इलय् थन च्वंपिंसं लिसः बिलः, “हे देवराज इन्द्र ! जिमि नं स्वर्गया द्यःपिंसं याःथें म्हपुजा अर्थात् आत्मापुजा यायेमाल । म्हपुजा विधिपूर्वक यायेगु जिमित नं स्यना बिइमाल । अले जक दक्वसित नं सम्मान पूर्वक बिदाइ याये ।” थथे धासेंलि इन्द्रं आज्ञा बिल, “हे मानव ! अथेखःसा स्वर्गया म्ह्याय् मचा लक्ष्मीयात नि ब्वनेमाल ।” लक्ष्मीयात मृतमण्डलय् हयेत बैतर्णी पार यायेफुम्ह सायात नं ब्वन । कौलागा आंैसिकुन्हु जवःगु ल्हातं ज्वला न्हाय्कं, खवःगु ल्हातं सिन्हःमू, मेगु ल्हातं अभय व वर बियाः काउलेम्हय् पलाः तयाः धुकूया कालबिलया ल्याःचाः तइम्ह कुबेर व धन मुंकिम्ह तुयुम्ह ख्याःलिसें लक्ष्मी कुहां बिज्यात । लक्ष्मीयात पिखालखुंनिसें बँ इलाः सुचुकुचु यानाः स्वांमालं छाय्पियाः झिलिमिलि मत च्याकाः भव्य रुपं लसकुस यानाः दुकाल । लक्ष्मीयात लसकुस यानाः दुकाये धुंकाः पारु कुन्हु स्वर्गया थें विधिपूर्वक म्हपुजाया नितिं तयार यात । मन्दः च्वयाः उकिइ अबिर व स्वांनं छाय्पिया मन्दलय् ताय्, वा व आख्यः तयाः चिकं मन्दः थाना खेलुइता च्याकाः ख्येँ सगं बियाः भिंउसाँय् व ताःआयुया भिंतुना बियाः थःथःगु मन्दलय् च्वनाः म्हपुजा विधिपूर्वक क्वचायेकल । द्वितिया खुन्हु म्हपुजा क्वचायेका छम्ह सिकिस्तम्ह मनू ज्वनाः यमदूतत लिहां वनेत्यंबलय् वया तताम्हं इमित बिन्ति यात, “हे यमदूत ! जि किजायात यंकेगु हे जुसेंलि अन्तिम पुजा छक्वः याकेबिउ ।” तताम्हेसिनं बिन्ति यासेंलि अन्तिम पुजा याकेत यमदूतत माने जुल । तताम्हं काचाकाचां पारुया म्हपुजाबले थें हे मन्दः दयेकाः खेलुइताः च्याकाः चिकं मन्दः थानाः ग्वय्स्वां क्वखायेकाः ख्वःसिं लिसें मौसमकथंया फलफूल मरिचरी तयाः जवंखवं यमदूततय्त तकं किजायात सरह पुजा यात । थथे यमदूततय्त तकं ससम्मान पुजा याःगुलिं यमदूतत अतिकं लय्तायाः तताम्हेसित धाल, “छिगु थ्व पुजा व सम्मान खनाः जिपिं तसकं लय्ताल । मृत्यु छता बाहेक मेगु छु फ्वनेगु फ्वं ।” यमदूततय्गु खँ न्यनाः तताम्हं बिचाः यानाः लिसः बिल, “हे यमदूत ! जितः छुं म्वाः । जिमि किजायात थ्व मन्दःया चिकं मगंतले, ग्वय्स्वांमां सुकुमचिंतले, ख्वसिं ख्वला मांमबुतले यंके दइमखु ।” थुलि तताम्हं फ्वनेवं यमदूतत बचनबद्ध जुयाः किजाम्हेसित अन हे त्वःताः स्वर्गय् तुं लिहांवनाछ्वल । उकिं थ्वहे कथं कौलागा त्रयोदशी कुन्हु क्वःपुजा, चतुर्दशी कुन्हु खिचापुजा व औंसि कुन्हु लक्ष्मीद्यःयात लसकुस यानाः थःथःगु छेँय् दुकयाः पुजा यायेगु लिसें लक्ष्मीयात बैतर्णी खुसि छिकाहःगुलिं साःयात नं पुजा यायेगु व पारु कुन्हु थःगु आत्मायात म्हपुजा यायेगु व द्वितिया कुन्हु किजापुजा यायेगु प्रचलन जूगु खः । थुकथं न्यान्हू यंकं यमलोकयापिं तयाः पुजा याइगुलिं थुकियात यमपंचक नं धाइगु चलन दु । थ्व नखःयात सांस्कृतिक मान्यता कथं आःतकं न्यान्हु हे हना वयाच्वंगु दनि । थ्व पंचक स्वन्ति नखःया न्यान्हुया दुने याइगु लोकसंस्कृति कथं याना वयाच्वंगु चलन स्वयेबलय् मानव निर्मित मूर्तिया द्यःपिंत स्वयां नं जीवित प्राणीया देह अर्थात म्हयात हे महत्व बियाः पुजा याना वयाच्वंगु खनेदु । थ्व नखः ज्वःछि मूर्तियात वा निर्जिव वस्तुयात मखुसे जीवित प्राणीपिंत पुजा यानाः हनेगु नखःकथं कायेछिं । गथेकी क्वःपुजा कुन्हु क्वःयात, खिचापुजा कुन्हु खिचायात, लक्ष्मी पुजा कुन्हु सायात, म्हपुजा कुन्हु थःथःगु शरीर म्हयात अले किजापुजा कुन्हु तताकेहेँपिंसं थःथः दाजुकिजापिंत पुजा याइगु खः । यमपंचकया दकलय् न्हापांगु न्हिं कुन्हु क्वःपुजा याइ । क्वः धयाम्ह छम्ह सूचकया प्रतिक कथं माने यानातःम्ह छम्ह महत्व दुम्ह झंगः खः । थ्व क्वः धयाम्ह झंगः झीगु पुलांगु धापू कथं स्वयेगु खःसा छुं नं कथंया शुभ अशुभ समाचार तुरुन्त माःगु थासय् वा आवश्यक मनूतय्त थ्यंका बीम्ह झंगः खः । मेगु कथं स्वयेगु खःसा थ्व क्वः धयाम्ह झंगः छ्वास अजिमाद्यःया बाहां नं खः । नेवाः धार्मिक संस्कृतिया चलन कथं क्वःयात थुगु कथं महत्व बियावयाच्वंगु खनेदु । निन्हूकुन्हू खिचापुचा याइ । खिचायात भैरब बाहान कथं पुजा यायेगु चलन दुसा खिचायात रक्षक व इमान्दारम्ह जनावर कथं कायेगु याः । स्वन्हूकुन्हु सायात लक्ष्मीद्यः कथं माने यानातःगु दु । सां दुरु बिइ । साया दुरु त्वनेत जक मखु साया दुरु, सां फाइगु सौ व मूत्रयात तकं पवित्र रुपं कायेगु याः । छुं नं कथंया धार्मिक ज्याखँय् पुजा यायेबलय् नीसी यायेगु निंतिं साया दुरु माः धाःसा सौ तयाः बँ इलेमाःगु चलन दु । अथेहे साःया च्वकयात तकं गौमुत्र धकाः पवित्र कथं कायेगु यानातःगु दु । प्यन्हुकुन्हू थःथःगु म्हपुजा अर्थात् आत्माया पुजा याइ । दच्छियंक छुं नं कथंया विघ्नवाधा मवयेमा । छुं नं कथंया रोगव्याधि मदयेमा धकाः चिकंमन्दः थानाः खेँय् सगं कयाः म्हपुजा याइ । थ्वहे न्हि कुन्हु नेपाल संबत्या न्हूदँया लसताय् भिंतुना कालबिल यानाः भिंतुना ¥यालि वनेगु चलन दु । अथेहे दकले लिपांगु न्यान्हुया दिं कुन्हु तताकेहेँपिंसं थः दाजुकिजापिंत ताःआयुया कामना यानाः किजापुजा याइ । थ्वकुन्हु तताकेहेँपिंसं थः दाजुकिजापिंत ग्वय्स्वां थें सुकू मचिनेमा, चिकं थें गुबलें मगनेमा, ख्वसिँ थें बल्लायेमा धकाः मन्दलय् पुजा यानाः खेँय् सगं बियाः पुजा याइसा दाजुकिजापिंसं नं थःगु गच्छेकथं थीथी उपहार बिइगु चलन दु । थुकिं यानाः तताकेहेँ दाजुकिजाया दथुइ सदां माया मतिना ब्वलना च्वनी ।  "
https://nepalbhasatimes.com/44032,बिचाः,???? ?????? द्वादशी ,न्हूदँया इलय् चुनावी बहस,"नेपाल संवत ११४२ न्हूदँया लसताय् यक्व खलः पुचःपाखें थीथी ज्याझ्वः यानाच्वंगु दु । न्हूदँया लसताय् ज्याझ्वः यायेगुली यक्व संघ संस्था क्रियाशिल जुयाच्वंगु दु । अथे क्रियाशिल जुइगु ज्या दँय्दसं जुया वयाच्वंगु दु । थगुने कोरोनाया कारणं यक्व थासय् न्हूदँ हनेगु औपचारिकताय् जक सीमित याःगु खः । अले पद्मरत्न तुलाधर मदुगु दँय् नं न्हूदँया भिंतुना ज्याझ्वः चिसकं जक जूगु खः । कोरोनाया कारणं भिंतुना जुलुस पिकायेगुलिइ लिच्वः लात । तर थुगुसी धाःसा यक्व कथंया ज्याझ्वः यायेत खलः पुचःनिसें राजनीतिक दलया भातृ संगठन अले राजनीतिक दलत तकं क्रियाशिल जूगु खनेदु ।                                                         नेपाःया छगू जक राष्ट्रिय संबत् नेपाल संबत्या न्हूदँया लसताय् थथे राजनीतिक दलत सक्रिय जुयाः ज्या याइगु बांलाःगु हे खँ खः । अझ ला स्थानीय सरकार, प्रदेश सरकार नापं संघ सरकार अर्थात केन्द्रीय सरकारं हे न्हूदँ हनेगु समारोह नीस्वनाः थःगु कथं ज्याझ्वः यायेमाःगु खः तर अथे जुयाच्वंगु धाःसा मदु । थुकिं नं क्यँ कि राज्यं नेपाल संबत्यात राष्ट्रिय मान्यता बिउगु जूसां सत्ताय् वनीपिं नेतातय्गु इच्छाशक्ति म्हो जुइगु जुया राज्यं न्हूदँ हनेगु यानाच्वंगु मदु । बरु जनस्तरं हे न्हूदँया भिंतुना इनेगुनिसें थीथी कथंया ज्याझ्वः मदिक्क यानाच्वंगु खनेदु । थुगुसी न्हापालिपासिबें नं यक्व कथंया मनूत न्हूदँया इलय् सक्रिय जुइ खनेदु । कारण थुगुसी न्हापा थें कोरोनाया ग्याःचिकु पहः मदु । मेगु कारण धइगु राजनीतिक दलत न्ह्याम्हेस्यां न्ह्यागु हे याःसां थ्व ई स्थानीय तहया चुनाया तयारी याना वनेमाःगु अवस्था खः । उकिं चुनावय् वनेगु धइगु जनताय् वनेगु खः । नेवाःतय्थाय् वनेगु छगू माध्यम धइगु नेपाल संवतया न्हूदँ हे खः । उकिं न्हूदँया लसताय् जुइगु ज्याझ्वलय् न्हापालिपासिबें नं अप्वः राजनीतिक दलया नेवाः नेता कार्यकर्ता जक मखु नेवाः मखुपिं नं खनेदइगु स्वाभाविक हे खः । राजनीति याइपिंसं फत धाःसा कन्भिन्स याइ, मखुसा कन्फ्यूज याइ । थ्व ाजनीति याइपिनिगु सिद्धान्त खः । उकिं नेवाःतय्थाय् वयाः थःपिं हे नेपाल संवतया आन्दोलनय् दकलय् अप्वः सक्रियपिं धकाः क्यनेत स्वइ । भिंतुना आन्दोलन नेवाःतय्गु प्यंगू दशकया दुने संस्कृतिया रुपय् विकास जुइ धुंकूगुलिं नेवाः संस्कृतिइ थःपिं सक्रिय धकाः क्यनेत नं स्वइ । राजनीतिक दलय् च्वनाः राजनीति याइपिं जनताया ज्याझ्वलय् वइगु स्वभाविक हे खः । जनताया समर्थन कायेगु इमिगु धर्म हे खः । छाय्धाःसा जनताया भोट इमित माःगु दु । चुनावय् दनाः त्याकेगु नितिं जनताया हे साथ माः । थुगुसी राजनीतिक दलया नेतानिसें कार्यकर्तात न्हूदँया ज्याझ्वलय् उप्वः हे वइगु खनेदु । चुनावय् वनेगु तयारीया कथं न्हूदँया ज्याझ्वलय् सहभागी जुइगु झ्वलय् गुलिं दलया नेता कार्यकर्तात म्हो जुइफु अले गुलिं अप्वः जुइफु । थःथःपिनिगु शक्तिया आधारय् हे सक्रिय जुइगु खः । थ्व धयागु राजनीतिक दलतय्सं चुनावया निंतिं न्हूदँया ज्याझ्वः नं छगू अवसरया रुपय् काइगु खः । नेवाः जनताया दथुइ वनेगु अले इपिंनाप क्वातूगु स्वापू दयेकाः कन्हय् चुनावय् सालेगु रणनीति सहित इपिं वइगु खः । अथे चुनावया स्वार्थ ज्वनाः वःगु जूसां न्ह्यागु हे जूसां आखिर न्हूदँया ज्याझ्वलय् वःगु खः धकाः थुइकाः उकियात सकारात्मक रुपं हे कायेमाः । दलतय्सं न्हूदँया ज्याझ्वःयात चुनावी रणनीतिया रुपय् नालीगु अवस्थाय् नेवाःतय्सं नं न्हूदँया ज्याझ्वःयात कन्हय् वनाः चुनावी रणनीतिया रुपय् हे छ्यलेगु कुतः यायेमाः । चुनावया इलय् नेवाःतय्सं ज्वनेगु मुद्दाया बारे बहस सुरु यायेमाः । कन्हय् वनाः चुनावया निंतिं गुगु नेवाःतय्गु साझा मुद्दा जुइफु धकाः सहलह ब्याकेगु अवसरया रुपय् नाला कायेमाः । थुकिया निंतिं नेवाः अधिकारया सः तया वयाच्वंगु खलः पुचःनिसें थीथी व्यक्तित्वपिंसं बहस सुरु यायेमाःगु आवश्यकता दु । वंगु छुं दिं न्ह्यः जक आदिवासी नेवाः अभियानया छगू भेलां आः चुनावया निंतिं नेवाःतय्सं तयार यायेमाःगु साझा मुद्दा व रणनीतिया बारे सहलह ब्याकूगु दु । व सहलह छगू आधार अवश्य नं जुइफु । उगु सहलहया झ्वलय् चुनावया निंतिं आवंनिसें हे थःपिंसं नं योजना दयेकाः साझा मुद्दा व योजना ज्वनावनेमाः धकाः अवधारणा तयार याःगु दु । आदिवासी नेवाः अभियानं आः चुनावया निंतिं नेवाःतय्सं स्वंगू तहयात कयाः स्वंगू हे कथंया मुद्दा ज्वना वनेमाः धकाः सहलह ब्याकूगु दु । स्थानीय तहया चुनावया नितिं स्थानीय सरकारपाखें यायेफइगु मुद्दा हे ज्वनाः वनेमाः अले प्रदेश तहया चुनावया नितिं प्रदेश संसदं व प्रदेश सरकारं यायेफइगु मुद्दा नापं केन्द्रीय तहया चुनावया निंतिं केन्द्रीय सरकार व प्रतिनिधिसभां यायेफइगु मुद्दा हे ज्वना वनेमाः धकाः सहलह ब्याकूगु खः । नेवाःतय्गु अवधारणा कथं नेवाः मुद्दायात सम्वोधन यायेगु प्रतिवद्धता प्वंकेबिइगुनिसें दलतय्गु चुनावी घोषणापतिइ दुथ्याकेबिइगु नापं नेवाःतय्त सचेत याना वनेगु अले जनस्तरय् अभियान संचालन याना न्ह्याः वनेमाःगु आवश्यकता दु । चुनावया निंतिंं नेवाःतय्गु मुद्दा व अवधारणा थुगु कथंया प्रस्ताव यानाच्वना । १) स्थानीय तह चुनावया नितिं मुद्दा क) स्थानीय सरकार संचालन ऐन कथं निश्चित भूमिया नेवाः संस्कृतियात संरक्षण यायेगु नितिं सांस्कृतिक संरक्षित क्षेत्र घोषणा यानाः ऐन दयेका कार्यान्वयन यायेमाः । ख) स्थानीय पाठ्यक्रम छगू तगिंनिसें च्यागू तगिं तक स्थानीय मांभाय् अर्थात नेपालभाषां आखः ब्वंकेगु व्यवस्था यायेमाः । ग) स्वनिगःया नेवाः भूमिइ दुने नेवाःतय्गु थाय्बाय्या नां थःगु हे कथंया दु । उकियात विस्थापित यानाः न्हून्हूगु नां तयेगुयात पनेगु नापं पुलांगु हे नां तया वनेगु अले नां मदुगु थाय्बाय् जूसा अनया जःखःयात ल्वयेक नेवाः पहिचान नाप स्वाका नां तयेमाः । २) प्रदेश तहया चुनावया नितिं मुद्दा क) भाषा आयोगं बागमती प्रदेशय् कामकाजि भाषा नेपालभाषा नं जुइ धकाः सिफारिस याये धुंकूगु अवस्थाय् आः नेपालभाषायात नं कामकाजि भाषाया रुपय् छ्यलाबुला यायेमाः । उकिया निंतिं प्रदेशं नं माःगु कथंया कानुन दयेकेमाः । ख) नेपाःया संविधानय् स्वायत्त क्षेत्रया घोषणा यायेफइगु व्यवस्था दुगुलिं स्वनिगः व स्वनिगः जःखःयात नेवाः स्वायत्त क्षेत्र घोषणा यायेगु नितिं माःगु कानुन दयेकाः ज्या यायेमाः । ३ प्रतिनिधिसभा चुनावया निंतिं नेवाःतय्गु मुद्दा क) आइएलओ १६९ व युएनडिपया आधारय् आदिवासीतय्गु नितिं कानुन दयेकेमाः । ख) पहिचानया आधारय् नेवाः प्रदेश अर्थात नेवाः स्वायत्त राज्यया नितिं संविधान संशोधन यायेमाः । थुगु कथंया मुद्दायात सम्वोधन यायेफुपिंत जक आः नेवाःतय्सं समर्थन याइ धकाः प्रारम्भिक बसह सुरु यायेमाः । थ्व बाहेक नं नेवाःतय्गु साझा मुद्दा छु जुइफु उगु खँय् नं सहलह ब्याकेमाः । अले स्थानीय मेमेगु कथंया मुद्दा दुसा उकियात स्थान विशेष कथंया मुद्दाया रुपय् नं दुथ्याकेमाःगु आवश्यकता दु । थुगुसी न्हूदँया इलंनिसें आः चुनावया निंतिं नेवाःतय्सं थःपिनिगु मुद्दायात कयाः सम्बोधन याकेगु निंतिं कुतः यायेफत धाःसा अवश्य नं बांलाःगु ज्या जुइ । थुकिया निंतिं नापनापं नेपाल संबत्यात राज्यं प्रयोग याकेगु सवालय् नं सहलह थ्व हे न्हूदँया इलय् यायेगु नापं उकिया निंतिं दबाब बिइमाःगु आवश्यकता दु ।"
https://nepalbhasatimes.com/44173,बिचाः,११४२ कछलाथ्व षष्ठी,कथिनोत्सव ः महत्वं जाःगु बौद्ध परम्परा,"                                                         त्रिरत्न मानन्धर ‘परियत्ति सद्धम्म कोविद’ पृष्ठभूमि थेरवाद बुद्धशासन पुनस्र्थापना लिपाया नेपालय् विभिन्न बौद्ध गतिविधित मध्ये वर्तमान अवस्थाय् तसकं लोकं ह्वानाच्वंगु उत्सबया रुपय् कथिनदान, कथिन चीवरदान वा कथिनोत्सबयात कायेफु । भिक्षुपिनिगु विनय अनुसार आषाढ पुन्हिनिसें आश्विन पुन्हि तक वा वइगु ई, ध्याच जुइगु जुयाः छगू थासं मेगु थासय् वनेबलय् थीथी कारणं असुविधा जुइगुलिं उगु स्वला तक भिक्षुपिं पिने गनं हे बिमज्यासे विहारय् दुने हे वर्षावास च्वनाः बिज्याइ । थुगु इलय् गुणधर्म पालन यानाः उपासक उपासिकापिंत धर्मदेशना आदि ज्यापाखें संग्रह यानाबिज्याइ । स्वलाया अन्तय् आश्विन पुन्हिकुन्हु भिक्षुपिं मुनाः पवारण कार्य याना बिज्याइ । थुगु पवारण कार्य सिधयाः लच्छि दुने अर्थात सकिमिला पुन्हि तक उपासक उपासिकापिनिपाखें कृतज्ञता स्वरुप भिक्षुपिंत चीवर दान यायेगुयात कथिनदान धाइ, अले उकियात उत्सबया रुपय् आपालं भिक्षुपिं, अनागारिका, गुरुमांपिं व उपासक उपासिकापिंत निमन्त्रणा यानाः न्यायेकीगु परम्परायात कथिनोत्सब धाइगु खः । कथिन चीवर दानया शुरुवात थुगु परम्परा भगवान बुद्धया इलय् हे शुरु जूगु खः । छक्वः छथ्वः भिक्षुपिं बर्षावास पूवंकाः भगवान बुद्धयात नापलाः बिज्याना च्वंबलय् तसकं वा वल । भन्तेपिं निथ्रुक्क प्यात व प्याःगु चीवरं हे भगवान बुद्धयाथाय् दर्शन याःबिज्यात । भगवान बुद्धं उमित सकुशल जू ला धकाः न्यना बिज्यात । लिसलय् भिक्षुपिंसं मेगु फुक्कं ठिक जू तर छपिंत दर्शन याःवया च्वनाबलय् तसकं वा वयाः जिपिं म्हछम्हं प्यात, उकिं प्याप्याकं थन छपिंथाय् वयाच्वना धकाः धयाबिज्यात । भगवान बुद्धं समय परिस्थितियात सीकाबिज्यासें बर्षावास च्वनाबिज्याःपिं भिक्षुपिंसं त्रिचीवरया नापं छपु चीवर अप्व ग्रहण यायेफइगु नियम दयेकाबिज्यात । थुकथं त्रिचीवरया अलावा छपु चीवर अप्वः तयेदइगु नियम अनुसार वर्षावास क्वचायेका बिज्याःपिं भिक्षुपिंत चीवर दान यायेगु चलन वःगु खः । वर्षावासया अन्तय् भिक्षुपिंत सांघिक रुपं प्रदान याइगु थ्व चीवरयात आवश्यक जूपिं भन्तेपिंत संघया अनुमति कयाः प्रदान याइगु खः । कथिन चीवर दान छाय् धाःगु ? थुगु उत्सबयात कथिन धकाः छाय् धाःगु धयागु सम्बन्धय् सामान्यत भिक्षुपिंसं स्वलातक वर्षावास च्वनाबिज्याना वसपोलपिंत प्रदान याइगु चीवरया पुण्य तसकं महान जुइगु धकाः उल्लेख जुयाच्वंगु दु । गथे सुमेरु पर्वतयात ततःधंगु ग्वफसं नं क्वथले फइमखु व कठिन जुइ, अथेहे थुगु पुण्यकार्यपाखें सत्वप्राणीपिं अपायगति वनेगु गतियात कठिन यानाबीगु व न्ह्याब्लें सुगति परायण याइगु उल्लेख जुयाच्वंगु दु । सुत्रपिटकया अपदान पालि ग्रन्थय् उल्लेख जुयाच्वंकथं थुकिया आनिशंसं दुर्गति वनेत थाकुका बीगु वा कठिन यानाबीगु जूगुलिं थुकियात कथिन चीवर दान धाइगु खः । थुगु कथिन चीवर दानया छगू विशेषता धयागु दकलय् न्हापां संघपिंत दान यायेधुंकाः आवश्यकपिंत हाकनं संघं लःल्हाना बी कथं चीवरयात निक्व दान जुइ । थुकिं सांघिकदानयात महत्व बीगु कथंया ज्या जुयाच्वंगु दु । नेपालय् कथिन चीवर दानया शुरुवात वि.सं १९८० लिपाया थेरवाद बुद्धशासनया पुनर्जागरणं नेपाःया उपासक उपासिकापिंसं थुगु उत्सब नाप परिचित जुइगु मौका चूलाःगु खः । थेरवाद पुनर्जागरण लिपा दकलय् न्हापां कथिन दान याःगु गुगु विहारय् धकाः स्पष्ट मजूसां उत्सबया रुपय् कथिन दान यायेगु ज्या शाक्यसिंह विहारय् शुरु जूगु न्यनेदु । आश्विन शुक्ल पूर्णिमा अथवा कतिंपुन्हि निसें सकिमिला पुन्हि तक लच्छियंक विभिन्न विहारय् न्यायेकीगु थुगु पुण्यकार्ययात बुद्धधर्मया अनुयायीपिंसं दान बीगु ला कथं श्रद्धापूर्वक हनाच्वंगु दु । स्वनिगःया भिक्षु, अनागारिका, उपासक उपासिकापिनि तसकं लिमलाःफमलाः जुइक लच्छियंकं विभिन्न विहारय् बिज्याना दानादि पुण्यकार्य जुइगु थुगु उत्सबय् भाग कायेगु चलन जुयाच्वंगु दु । कथिन चीवर नाप अष्टपरिष्कार दान थौंकन्हय् कथिन चीवर दानया कार्यक्रमय् भन्तेपिंत आवश्यक हलंज्वलंया रुपय् अष्टपरिष्कार दान यायेगु परम्परा नं जुयाच्वंगु दु । कथिन चीवर दान छगू विहारय् छपु जक यायेफइगु तर अष्टपरिष्कार न्ह्याक्व नं दान यायेज्यूगु कारणं कथिन चीवर दानया ल्यू ल्यू थुगु अष्टपरिष्कार दान यानाः उपासक उपासिकापिंसं पुण्य संचय यानाच्वंगु दु । कथिन चीवर दान यायेगु मौका चूमलाःपिं उपासक उपासिकापिंसं अष्टपरिष्कार दान यानाः धार्मिक सन्तोष प्राप्त यानाच्वंगु दु । करिव न्हय्दँ च्यादँ न्ह्यवः निसें अष्टपरिष्कार दातापिनि पाखें उपलव्ध जुइगु दान रकमयात लुम्बिनीइ निर्माण जुइगु थेरवाद बौद्ध विहारय् लगे यायेगु भिक्षु संघया निर्णयया कारणं अष्टपरिष्कारया थुगु ज्याय् अझ तिव्रता वयाच्वंगु दु । बुद्धशासन सुमधुर कथं न्ह्याकेत कथिन चीवर दानया महत्व दानया परम्परा नेपाः मण्डलया पुलांगु परम्परा खः । सम्यक दान, पञ्चदानया परम्परा नाप परिचितपिं नेवाःतय्गु लागि थेरवाद शासनया पुनर्जागरण लिपा परम्परा कथं शुरु जूगु थुगु कथिन चीवर दानयात अःपुक थःगु परम्पराकथं नालेत अःपुया बिउगु दु । थुगु अवसर धयागु प्रवजितपिनिगु लागि दान ग्रहण यानाः गृहस्थपिंत आशिर्वाद बीगु अवसर खःसा उपासक उपासिकपिनि दान बियाः पुण्यसंचय यायेगु अवसर खः। प्रवजितपिंत आवश्यक भौतिक बस्तु मचाः मगाः धाये म्वायेकेत थुगु लच्छिया कथिन दानया अवसरं उल्लेखनीय भूमिका म्हिताच्वंगु दु । थुकथंया ज्याखं बुद्धशासन चिरस्थाइ यायेत अवश्य नं योगदान बी धकाः भलसा कायेफु । अथेहे भिक्षपिं, अनागारिकापिं, उपासक व उपासिकापिं परस्पर नापलायेगु व विभिन्न विहारय् दच्छिया छक्वः सां वनेगु ह्वताः कथिन परम्परां शुरु यानाब्यूगु दु । थुकिया निरन्तरता कथिनदान छगू तःधंगु उत्सबकथं जुयाच्वंगु व सम्पन्नपिंसं सहज रुपं यानाच्वंगु दु । तर उल्लेखनीय खर्च आवश्यक जुइगु थुगु ज्याझ्वः यायेगु ईच्छा दःसां खर्चया विवरण खनाः आँट मदयेका च्वनेमाःगु पक्षयात नं नजर अन्दाज याये मज्यु । धर्म धयागु थःगु गच्छेअनुसार यायेगु खः । छम्हस्यां तःजिक याये धुंकलकि उकथं हे यायेमाः धकाः तायेकीगु मानसिकतां तापायेमाःगु आवश्यक दु । थुगु पक्षयात नं भिक्षुपिनि पाखें इलय् ब्यलय् सम्बोधन जुइमाःगु आवश्यक दु । छाय्धाःसा आपालं खर्च व तडकभडकया कारणं थुकिया निरन्तरता त्वाःदलेफु । थुकिया निरन्तरताया लागि कम खर्चं कथिनोत्सव यायेफु धयागु दसू ब्वयेमाःगु दु । छम्ह व्यक्ति जक मखु समूह जानाः कथिन चीवर दानया परम्परा न्ह्याकेफत धाःसा थुकिया निरन्तरता जुयाच्वनीगु व उकिया महत्व नं पिज्वया च्वनीगु जूगुलिं तडक भडकयात अनिवार्य कथं कायेमज्यूगु खँय् सचेत जुइमाःगु दु ।  "
https://nepalbhasatimes.com/44216,बिचाः,११४२ कछलाथ्व अष्टमी,नेपाःया न्याय ख्यलय् च्याःगु मि,"नेवाःतय्गु समाजय् ल्वापु जुल धायेवं छु थ्व जुजु मदुगु देय् खःला? धकाः धायेगु चलन दु । थुकिया अर्थ नेवाःतय्गु दथुइ जुजुं न्याय बीगु धाइगु उगु जमानाय् हे विश्वास व आस्था दुगु जुयाच्वन । तर गैर नेवाः समाजय् ला न्याय नपाए गोर्खा जानू धकाः धायेगु याः । थुकिया अर्थ न्याय धाइगु इमिगु समाजय् मदु, उकिं गोर्खाया जुजु राम शाहयाथाय् वनेमाः धाःगु जुल । थुलि जक मखु, तपाईंको राडी त गाईले खायो धकाः नं धाइगु खँपु दु । न्यायनिसाप याकेत छम्ह झगडियां न्यायाधीशयात तँय्गाः बिउगु जुयाच्वन । मेम्ह झगडियां सा हे उपहार बिल । सा उपहार बिउगु खँ मसिउम्ह न्हापाया झगडियां थःत बुके त्यंगु खनाः श्रीमान्, जिगु तँय्गा धकाः धाःबलय् उम्ह न्यायाधीशं उकथं छिगु तँय्गा ला सां नयेधुंकल धकाः लिसः बिउगु जुयाच्वन । समाजय् प्रचलित थुकथंया छुनाखँ व खँपु स्वयेबलय् नं गुगु समाजया किपा गथे च्वं धकाः खनेदइ ।                                                         खतुं थुज्वःगु खँ ल्हात धायेवं साम्प्रदायिक खँ ल्हात धाइ । तर वास्तविकता व यथार्थ ला झीगु न्ह्यःने हे खनेदया च्वंगु दु । न्यायालयस मिखाय् हाकुगु पत्ति चिनातःम्ह ताल्जु ज्वनाच्वंगु झ्वाता तयातय्गु याः । थुकिया अर्थ न्यायाधीशं बांलाः, बांमलाः, यः, मयः, तःमि, चीमि छुं हे स्वइमखु, छुं हे खनीमखु । खाली न्यायया ताल्जुइ लनास्वयेबलय् गथे जुइ, अथे हे फैसला बिइ धकाः धयातःगु खः । विदेशय् न्यायाधीशतय्त थःथितिपिन्थाय् भ्वय् तक वनेमदुगु यानातःगु खँ नं न्यनेदु । थःथिति, पासाभाइ जुल धायेवं भचासां नुगः क्वसाइ धकाः थःथितिया लाःम्ह मनुखं मुद्दा स्वयेमजिउ धकाः नेपालय् नं यानातःगु दु । धृतराष्ट्रया मिखा जक कां मखु, नुगः नं कां जुयाः पाण्डपपिन्त जुजुया हैसियतं न्याय बीमफुत, जुजु मखु, थः काय्पिं स्वत, थः काय्पिं जूगुलिं इमिसं याःगु अन्याय मखन, उकिया हुनिं हे महाभारत युद्ध जुल । वास्तवय् राज्यं न्याय निसाफ बिइमफत धायेवं हे विद्रोहीत पिहाँ वइगु खः, न्याय क्षेत्रं न्याय बीमफुत धाःसा अन्यालय् लाःपिसं मेमेगु लँपु लीगु खः । अथे जूगुलिं न्याय क्षेत्रया महत्व चानचुने ख हे मखु । नेपालय् प्रधान न्यायाधीश चोलेन्द्र शम्शेर राणां राजिनामा यायेमाः धकाः वकिलतसें आन्दोलन यानाच्वंगु दु । थ्व झ्वलय् बिहीबाः प्रहरीं तकं हस्तक्षेप यात । प्रहरी हस्तक्षेप लिपा वकिलत झन् हे आक्रोसित जूगु दु । वकिलतसें सकतां इजलास बहिष्कार यानाच्वंगु दु । मेखे न्यायाधीशतसें नापं वकिलतय्त साथ बियाः इजलास वहिष्कार याःगु दु । बहालवाला न्यायाधीशतसें हे थुकथं इजलास वहिष्कार यानाः हडताल याःगु हलिमय् हे थ्व न्हूगु प्रकरण खः । थुकिं गुलिखे झगडियात थःगु मुद्दाया सुनुवाइ मजुयाः अलमलय् लानाच्वंगु दु । नेपाःया न्याय क्षेत्रय् व्यापक भ्रष्टाचार जुयाच्वंगु खँ न्हूगु मखु । २०४८ निसें २०५९ सालतकया संसदवादी शासनकालय् नेतातसें पुलिस, संस्थानया जिएम इत्यादि पदय् जक ध्यबा नयाः मनू तइगु धाइगु जुयाच्वंगुलिइ गणतन्त्रवादी शासनकालय् ला न्यायालय थ्यंक हे थुकथंया विकृति व विसंगति न्यना वन । न्याय क्षेत्रय् दलाल व विचौलियातय्गु राज जुल । वकिलत जक मखु, स्वयं न्यायाधीशत नापं बिचौलिया जुयाः मुद्दा त्याकेत न्यायाधीशत नाप सेटिङ्ग यायेगु यानाहल । गुगु मुद्दा सुनां स्वइगु धकाः गोला तयाः जक पेशी तयेगु यानाच्वंगुलिइ प्रधान न्यायाधीशं गोला प्रथा बन्द यानाः सेटिङ्गय् लाःपिं न्यायाधीशतय्त हे मुद्दा स्वकेबिइगु जुयावल । छम्ह न्यायाधीशयात ला मुद्दा बूगु पक्षं स्याना तक बिउगु नं झीसं बुखँ स्वयावयाच्वनागु हे खँ खः । न्याय क्षेत्रय् सुधार यायेमाल धइगु खँ स्वयं न्यायाधीशतसें हे धयावयाच्वंगु खँ खः । थुृृगु इलय् हे न्याय क्षेत्रं विचाः याना न्ह्यायेमाःगु खः । तर न्हापा ला न्यायालय विरुद्ध न्ववाइपिन्त व च्वइपिन्त अःखतं मानहानिया मुद्दा तयाः हतोत्साहित यायेगु ज्या यात । माफी फ्वंकल । न्यायालय धाइगु झीगु आस्था व विश्वासया केन्द्र जुइमाः । थ्व आस्था कायम यानातयेगु ज्या दक्कय् न्हापां ला न्यायाधीशतय्गु हे खः । अले देय्या राजनीतिक ख्यः व मेमेगु ख्यलं नं थुकिया स्वच्छता व पवित्रतायात कायम यायेत सनेमाः । धात्थें हे देगः व द्यः थें पवित्र जुइधुंकाः नं थुकिया विरुद्ध अनास्था न्यंकीपिन्त कारवाही यायेमाःगु अवस्था जू वइ । न्यायालय विरुद्ध अनास्था न्यंकल धाःसा थुकिं समाजय् अराजकता न्यंकी । अथे जूगुलिं थुकियात बचे यायेत न्यायालययात मानहानिया मुद्दा धकाः अस्त्र नं बियातःगु दु । तर थःनि स्वच्छ जुइमाल । अले तिनि उकिइ ध्याचलं छ्वाकीपिन्त कारवाही यायेगु नैतिक अधिकार दइ । नैतिक अधिकार मखु, अदालतं कानुनी अधिकार छ्यलाः मेपिन्त हतोत्साहित यायेत स्वत । थ्व स्वयंलय् अवाञ्छित खँ खः । थ्व हे झ्वलय् थन पाप धाइगु धुरीं हालाहइ धाइगु खँपु थन न्ह्यथने बहः जूगु दु । आः न्याय क्षेत्र दुनें हे प्रधान न्यायाधीशया राजिनामाया माग जुयाच्वंगु दु, न्याय क्षेत्र दुनें हे न्यायाधीशतय्गु सम्पत्ति छानबिन जुइमाःगु माग जूगु दु, दलाल व विचौलियातय्गु विरोध जूगु दु । थुकी राजनीतिक ख्यः मूक दर्शक जूगु दु । धम्प जाल धायेवं ला तज्याना हे पिहाँ वइगु खः, तर उकियात नं छगू त्वहः माः धकाः धाःथें प्रधानन्यायाधीश चोलेन्द्र शम्शेरं मन्त्रिपरिषद्य् थःगु नं भाग फ्वँसें थःपिनि ससः दाजु गजेन्द्र हमालयात मन्त्री दयेकूगु सवालं सकतां खँ दासि वःगु खः । गजेन्द्र हमाल स्वयं काँग्रेसया बाँके जिल्लाया सभापति जुयाः ज्या सनेधुंकूम्ह काँग्रेसया हे नेता खः । चोलेन्द्र शम्शेर राणायात प्रधान न्यायाधीश दयेकेत उबलय् विपक्षी दलया नेता जुयाच्वंम्ह आःया प्रधानमन्त्री शेर बहादुर देउवायात लबिङ्ग याःम्ह मनू थ्व हे हमाल खः । थ्व नं छगू कथंया दलाली ज्या हे खः । आः वयात हे मन्त्री दयेकेत राणां देउवायात धाल । नेपालय् खनेदया वःगु छपुचःचा मनूतय्गु तन्त्र वा अल्पतन्त्रया दृष्टिकोणं जुइगु ज्या हे थुज्वःगु खः । तर व्यापक जनता व विशेष यानाः मिडिया क्षेत्रं मन्त्री जुइ न्ह्यः हे थ्व खँया धुवाँधार विरोध जुल । तर हमाल असोज २२ गते प्रम देउवां ८८ न्हु लिपा पूर्णता बिउगु मन्त्रिमण्डलय् उद्योग मन्त्रीइ नियुक्त नं जुल । तर कंस खुन्हु हे राजीनामा बिइमाल । हिसावं थ्व खँ थन हे तुं क्वचायेमाःगृु खः । तर मनूतसें हमाल ला छम्ह पात्र जक खः, खास ला मखुथे याःपिं प्रधानमन्त्री देउवा व प्रधान न्यायाधीश चोलेन्द्र शम्शेर जूगुलिं इमिसं राजिनामा बिइमाःगु खँ पिकाल । थुकिं हे न्याय क्षेत्रय् मि च्याकाबिउगु खः ।"
https://nepalbhasatimes.com/44337,बिचाः,११४२ कछलाथ्व त्रयोदशी ,विचाः प्वंकीपिं दु,"छगू दृश्य । मिखाय् लुयाच्वनी । छम्ह अवोध जवान मिसा । सुन्दरी । तर जरजर अशक्त । परित्यक्त । फल्चा बासय् लाइ । फल्चाय् द्यनी । च्वनी । चान्हय् जुइ । गुन्डात वइ । फल्चाय् च्वंम्ह मय्जुयात खंकी । लसपस याइ । थःगु प्याःचाः लंकी । वनी । गुन्डातय् यौन हिंसां मय्जु क्षतविक्षत जुइ । वयागु म्ह त्यानातःगु ला थें जुइ । घायल । रक्ताम्य ।                                                         थौं देय्या हालत खनी । थ्व मिखाय् लुयाच्वंगु दृश्य । देय्या थौंया नाजुक स्थितिया बिम्ब जुयाबी । देय् थौं फल्चा बासय् । जरजरावास्थाय् म्वानाच्वंम्ह अबला मिसा थें । चान्हिं महत्वकांक्षी कथित नेतातय् करणीं पीडित । शोषित । थौं देय् गुगु रसातलय् ! देय्या थौंया दयनीय स्थितिया विश्लेषण यायेत विद्वान विश्लेषक हे जुइमाः धइगु मदु । सामान्य मनुखं नं सामान्य सुत्र छ्यलाः यायेफु । व थासय् हे लाइ । गलत जुइमखु । व सुत्र खः । थौं देय् हाँके यानाच्वंपिं नेतातय् दुष्चरित्र यात कयाः भयभरया गालिगालौज यायेगु हे सही राजनीतिक विश्लेषण ठहर जुइ । थुकी शंका मदु । थौं जनमानस देय्या राजनीतिक बेहालया कारणं निराशया अन्धकारं व्याप्त जुइधुंकूगु दु । जः लुइगु आशा शुन्य जुइधुंकूगु दु । छखेरं आम जनताया मनोविज्ञान न्हियान्हिथं निराशां ग्रस्त जुया वनाच्वंगु दु । मेखेरं देय्या नेतातय् व्यक्तिगत स्वार्थंग्रस्त महत्वकांक्षी चलखेल झं झं वृद्धि जुयाच्वंगु दु । गुकुन्हु थ्व देय्या राजनीतिक चलखेल गन वनाः न्याः वनीगु खः ? गुगु दुर्घटनां ग्रस्त जुइगु खः ? जनतां गुगु दुर्भाग्य फये मालीगु खः ? चिनताया विषय जुइ । थौं निम्ह प्यम्ह शक्ति पिपासु नेतातय्सं देय् व जनतायात भौचां छुँयात थें म्हितका च्वंगु दु । थौं अहंकारी नेतातय्सं स्वयं देश, जनता धइपिं फुक्क थःत खंकाच्वंगु दु । थौं थःगु स्वार्थ सिद्धियात हे देय् व जनताया कल्याण खंकाच्वंगु दु । देय् जनताया हितया नामय् थःथःगु महत्वकांक्षा पूवंकाच्वंगु दु । जनताया ध्यान गबलें गुखे गबलें गुखे यंकाः नेतातय्सं थःगु मतलब पूवंकाच्वंगु दु । नेता बाबुराम भट्टराई नं जनताया ध्यान राष्ट्रपतिइ शासन व्यवस्थापाखे साली । धाइ । देय्या राजनीतिक स्थिरताया निंतिं संसदीय व्यवस्था अफाप जुल । उकिं व्यवस्था हे परिवर्तन यायेमाल । आह्वान याइ । देय्, जनताया हित कल्याणया चिउताः स्वयां गबलें छु, गबलें छु खँ ल्हानाः धुलमुल नीति नालाः थःगु विद्वता क्यनेगु थ्व चतुर दाउ जक खः भट्टराईया । थःगु कमजोरीयात सुचुकेत जनतायात मेमेगु लँय् अलमलय् यायेगु धूर्तता खः, थ्व नेतातय् । देय्या संसदीय व्यवस्था जुइ बिउ वा राष्ट्रपतिय व्यवस्था । विद्यमान निकृष्ट नेतातय् उपस्थितिं गुगुं कथंया व्यवस्था नं सफल जुइ फइमखु । देशय् वःगु अस्थिरताया कारण संसदीय व्यवस्था छ्यनय् तयाः लाचार नेतातय्सं थः निर्दोष जुइगु छलछाम जक खः थ्व । थौं देय्या प्रमुख शक्तिपूजक नेतातय् कारणं न्यादँ तकया स्थिर सरकार गुुगुं व्यवस्था वःसां सम्भव जुइमखु । आन्तरिक व बाह्य शक्तिया दाउपेच छ्यलाःसां शक्ति हड्पे यायेगु ताक याना च्वनीपिं नेतातय्सं शक्तिया खेल निरन्तर म्हिताच्वनी । स्थिरताया चिउताः तइमखु । देशय् राजनीतिक अस्थिरता दुसां राज्य संचालनया यन्त्र, संस्थात घिसि धाःसा देशं सुशासनया गति काये फइ । देशय् नियमित विकास कार्यत सम्पन्न जुयाच्वनी । तर थौं देय्या राजनीतिक नेतातय्स्तरय् जक भाँडभैलो खनेदुुगु मखु, देय्या थां जुयाच्वंगु संस्थात नं विकृत अवस्थाय् लायेधुंकूगु दु । थौं सर्वोच्च अदालतय् जुयाच्वंगु ना·ा नाचं थ्व तथ्य पुष्टि जुइ । सर्वोच्चया प्रधानन्यायाधिशं राजीनामा यायेमाः । याये हे माः धकाः सर्वोच्चया जज, वकिलत पिहां वयाच्वंगु दु । निगू पक्ष दथुइ महाभारत जुयाच्वंगु दु । सरकारं पक्षं न्यायालयया समस्या सर्वोच्चं हे समाधान यायेमाः। सरकारं हस्तक्षेप याये मजिउ धकाः पवित्र वचन ल्हानाच्वंगु दु । तर । सर्वोच्चया समस्या हे सरकारया राजनीतिक स्वार्थ व साँठगाँठया परिणाम खः । सर्वोच्चया प्रधानन्यायाधिशं राजीनामा यायेमाः । तर सर्वोच्चय् जुयाच्वंगु अन्य विकृतित नं चिइकेमाः धकाः नं छगू पक्षं सः थ्वयेकाच्वंगु द्ु । सर्वोच्चया समस्या खास दलीय राजनीतिया हस्तक्षेप व संरक्षणं वःगु खः । भागबन्डाया लिच्वः खः । जज, वकिलतय् क्रियाकलापय् पेशागत स्वार्थ जक मखु थःथःगु दलीय स्वार्थ नं वइगुलिं सर्वोच्चया समस्या सर्वोच्चं हे हल याये फइगु अवस्था मदु । विचाः प्वंकीपिं दु ।"
https://nepalbhasatimes.com/44369,बिचाः,११४२ कछलाथ्व पुन्हि,"थिकेगु बेसाः भाः, अर्थतन्त्रया खिउँगु ख्वाःपाः","पेट्रोलियम पदार्थय् भाः थिके याःगु धकाः विप्लव माओवादी वंगु मंगलवाः नेपाल बन्द यात । बन्दया असर सामान्य व आंशिक कथंया जूसां थिके भाःया विरुद्ध जूगु थुगु बन्द प्रति धाःसा मनूतय्गु म्हुतु म्हुतुइ समर्थन हे दुगु खनेदत । उखुन्हु हे नेपाल राष्ट्र बैंकं छगू रिपोर्ट नं पिथन । थुगु रिपोर्ट कथं नै नेपालय् उपभोक्ता मूल्य मुद्रास्फीति अप्वया च्वंगु क्यंगु दु । जनतां नं अनाज, तरकारीलिसें सकतां खँय् भाः थहाँ वंगु वाः चायेका च्वंगु हे जुल ।                                                         थुगु आर्थिक वर्षया स्वलाया दुने उपभोक्ता मूल्य मुद्रास्फीति ४.१४ प्रतिशत दुगु व थगुनेया आर्थिक वर्षया थ्व हे स्वलाया दुने थ्व मुद्रास्फीति ३.६३ प्रतिशत जक दुगु खँ राष्ट्र बैंकया रिपोर्टय् न्ह्यथनातःगु दु । थुकी खाद्यान्न व पेय पदार्थया मुद्रास्फीति ३.६३ प्रतिशत व गैर खाद्यान्न व सेवा क्षेत्रया मुद्रास्फीति ४.७२ प्रतिशत दुगु खँ धयातःगु दु । थुकी नं घ्यः व चिकं ३१.६८ प्रतिशत, ला, न्या ११.९३ प्रतिशत, केँ (दलहन) १०.७१ प्रतिशत, सुर्तीजन्य १०.१२ प्रतिशत, गैर मदिरा पेयया भाः ९.६३ प्रतिशत, मदिराया भाः १२.९ प्रतिशत उप्वःगु दु । राष्ट्र बैंकया हे रिपोर्ट कथं स्वनिगलय् ३.४८ प्रतिशत, तराईलय् ४.१ प्रतिशत व पहाडय् ५.६८ प्रतिशत मुद्रास्फीति दु धयातःगु दु । थुकिया अर्थ नेपालय् उपभोक्तातय्गु दुगः त्वःधुइगु ल्याखं भाः थहाँ वयाच्वंगु दु धाइगु खँ ला राष्ट्र बैंकं हे न्ववाःगु जुल । थुलि जक मखु, व्यापार घाटा उगु स्वलाया द्ुने हे ७६ अर्ब १४करोड तका जूगु व विदेशं वइगु रेमिटाय्न्स ७.६ प्रतिशतं म्हो जूगु धायेबलय् नेपाःया आर्थिक चित्र बांलाः मजू । मेखे पेट्रोलियम पदार्थया भाः थहाँ वःगुया विरोध याःपिं विद्यार्थी संगठनया नेतातय्त आयल निगमं घाटा नयाः भाः क्वकायेफइमखु धकाः धयाहःगु खँ थुथाय् न्ह्यथनेबहः जू । अन्तर्राष्ट्रिय बजारय् हे भाः थहाँ वंगु धाइगु दलील नं न्ह्याबलें बियावयाच्वंगु खँ खः । तर पेट्रोलियम पदार्थया भाः थहाँ वंगु या मू हुनि धाइगु सरकारं काइगु कर हे खः । न्हापा गरिब जनतां उपयोग याइगृृु धकाः मचिकनय् सरकारं हे सब्सिडी बियाः दंका बिइगु खःसा आः मचिकनय् नापं सरकारं १३ तका ध्यबा कर कयाच्वंगु दु । थुकथं हे पेट्रोलय् ५७.७३ तका ध्यबा, डिजेलय् ४०.४१ तका ध्यबा लितराय ल्याखय् व ग्यासय् २७८.८६ तका ध्यबा सिलिन्डरया ल्याखय् कर म्हयाच्वंगु दु । थुकिया अर्थ सरकार स्वयं तित्तुमत्तू तिनाः कर कयावयाच्वंम्ह कः फ्वगिं धाइथे खनेदयाच्वंगु दु । उकिं थिकेगु बजाः भाः धाइगृु खँय् राज्य व सरकारया ल्हाः दु अले विरोध यायेगु व मयायेगु खँया नं अर्थ दु धकाः सीदु । थुकियात हे शायद अर्थ राजनीति धकाः धाइगु जुइ । बहुदल वयेधुंकाः हे नेपालय् भ्याट वल, भ्याट नं न्हापा १० प्रतिशतया थासय् १३ प्रशिशत यात, हानं प्यानया व्यवस्था यानाः सकसितं करया दायराय् हयेगु तःधंगु कसरत नं जुया च्वन । राज्यया खर्चया भार उप्वयावंगु ल्याखं थुकथं छचाखेरं कर कायेगु जाः सरकारं प्यनाः न्ह्यानाच्वंगु दु धाःसा थ्व हे अवधिइ विरोध याइपिं धाःसा धडाधड सरकारय् वनाः चाकुसवाः कायेधुंकाः भाग थ्याकाः सुम्क च्वनीपिं जुयाः वयाच्वंगु दु । थुकिं यानाः सरकारया पञ्जा तःचाः जुया वंगु व उकिया विरोध याइपिं झन्झन् पाः जुयावंगु झीसं खनाच्वनागु हे खँ खः । थुपालय् कोरोनाया हुनिं नं अर्थतन्त्रय् तःधंगु हे असर लाकल । सरकारं कर कायेत चायेकाः थःगु प्वाः जायेकेगु कुतः याःगु तर व्यवसायीपिन्त गुगु कथं नं राहत मबिउगु मेगु छगू विषय नं दु । सरकारं कोरोनाया हुनिं अर्थतन्त्रय् छु गुज्वःगु असर लात धकाः खास है प्रतिवेदन पित हयाः चर्चा याःगु नं खनेमदु । मेता खँ नेपालय् वैदेशिक मुद्रा विदेशय् वनीगु व व्यापारिक घाटा याकीत तत्व हे पेट्रोलियम पदार्थया आयात खः धकाः न्हापां निसें हे चर्चा जुया वयाच्वंगु दुसां सरकारं कर म्हयेत हे सवारी साधन झिके याके बीगु व पेट्रोलियम पदार्थ नं आयात यानाच्वनेगु यानाः दँय्दसं हे थुकिया आयातया परिमाण अप्वया वनाच्वंगु दु । थुकिं यानाः ट्राफिक समस्या व वायु प्रदूषणया मार स्वगिलय् च्वंपिसं भोगे याना च्वनेमाःगु नं मेगु पक्ष खः । आर्थिक दँ २०७०÷७१ स १४ लाख ४०द्वः ३३५ लिटर पेट्रोलियम पदार्थ आयात याःगुलिइ आः वंगु आर्थिक दँ २०७७÷७८ स २८ लाख ६७द्वः ८७३ लिटर पेट्रोलियम पदार्थया आयात याःगु दु । थुकिया अर्थ ७दँया दुने हे पेट्रोलियम पदार्थया आयात दुगंछि जूगु दु । थ्व ल्याखं न्ह्याः वनीगु खःसा झी गन थ्यनी ? थ्व दक्कय् विचाः यायेमाःगु खँ जूगु दु । नेपालय् गणतन्त्र वयेधुंकाः नयाँ नेपाल व संविधान जारी जुइधुंकाः समृद्ध नेपालया नारा नेतातसें थ्वयेका च्वंगु दु । तर थ्व हे कथंया अवस्था, उकी नं भ्रष्टाचार जुइबलय् नेपाः झं झं हे गरिब जुया वंगु खने हे दयाच्वंगु खँ खः । दक्कय् ला विदेशय् वनाः ज्या याः वनेगु पने धकाः संविधान जारी जुइधुंकाः नेतातय्सं धयावयाच्वंगु खँय् छुं हे जुइफयाच्वंगु मदु । योजना हे मदु धाःसा मेगु छु जुइ? बजाः भाः थहाँ वनीगुया नापं जनताया आयस्रोत नं उप्वया वन धाःसा उकिं छुं पाकीमखु जृुइ । तर नेपालय् अथे जुयाच्वंगु मदु । नेपालय् खनेदयाच्वंगु छगू सूचक ला अमेरिकी डलरया भाः हे खः । छुं दँ न्ह्यःतक १०० तका जुयाच्वंगु अमेरिकी डलरया भाः आः ११९ तका थ्यने धुंकल । राजनीति व अर्थतन्त्रया तप्यंक स्वापू दु । बजाः भाः व राजनीतिया नं स्वापू दु । जनतायात सुविधा बीगु सवाल स्वयेगु खःसां थ्व राज्यया हे दायित्व खः व थ्व राजनीतिया हे खँ खः । नेपालय् आः विदेशय् ज्या याःवनीपिसं छ्वयाहइगु रेमिटाय्सं म्हो जूगु नं खतराया संकेत हे खः । खतुं आः ग्यासया उपभोग म्हो यानाः बिजुलीया उपभोग उप्वयेकेगु अले विजुलीं हे चले जुइगु यातायातया व्यवस्था नं यायेगु धकाः गुगु खँ पिहाँ वयाच्वंगु दु । थ्व सकारात्मक हे खँ खः । तर थ्वहे जक नेपाःया अर्थतन्त्र सुधारया नितिं काफी जुइमखु । मुख्य ला नेपालय् उद्योग धन्दा हे दयेमाल । स्वदेशी लगानी हे प्रवद्र्धन यायेमाल । नेपालय् अझ नं आदिवासी जनजातिं अधिकार मदुगुलिं संघर्ष यायेमाला च्वंगु दु धाःसा मेखे पुलांगु तत्वतसें प्रतिगमन यायेगु कुतः नं यानाच्वंगु दु । थुकिं राजनीतिक अस्थिरता नेपालय् अझ नं दनि । थुकिया हे समाधान जुइमफयेक समृद्धिया यात्रा कोरा कल्पना जक जुइफु ।"
https://nepalbhasatimes.com/44399,बिचाः,११४२ कछलागा पारू ,बाल अधिकार आन्दोलन विगत व वर्तमान,"                                                         विजय सैंजू न्ह्यखँ ः करिब स्वंगू दशक न्ह्यः सन् १९८९ नोभेम्बर २० तारिखकुन्हु संयुक्त राष्ट्र संघया महासभां बालअधिकार महासन्धी पारित याःगु खः । थ्व हे दिंयात बालअधिकार वर्ष धकाः अन्तर्राष्ट्रिय रुपं विश्वन्यंकं दिवस हना वयाच्वंगु खः । उगु महासन्धी सन् १९९० सेप्टेम्बर १४ (भाद्र २९) कुन्हु अबलय्या तात्कालीन संसदं अनुमोदन याःगु खः । थ्व हे भाद्र २९ यात राष्ट्रिय बाल दिवसया रुपय् नेपाः देय्न्यंकं थीथी ज्याझ्वः यानाः न्ह्याका वयाच्वंगु दु । विश्वय् नोभेम्बर २० बालअधिकार आन्दोलनया ख्यलय् छगू कोशल्वहं सावित जूगु दु । थ्व हे बालअधिकार महासन्धीया लिधंसाय् नेपालय् नं मस्तय् निंतिं बिस्कं थीथी ऐन कानून पास जूगु खः । थौं अन्तर्राष्ट्रिय बालअधिकार दिवसया झ्वलय् विश्वय् गबलय् गन बालअधिकारया आन्दोलन शुरु जुल थुकी छक्वः दुवाला स्वयेगु पाय्छि जुइ । न्हापांगु विश्वयुद्ध सन् १९१४ निसें करिब प्यदँ, न्यादँ तक गुगु विश्वयुद्ध जुल, उकी असंख्य मस्तय्गु हत्या जुल। लखौंलख मस्त मांअबु मदयाः टुहुरा, अनाथ जुल । थ्व हे मुद्दायात कयाः बेलायतया छम्ह मिसा ऐग्लेन्टिना जेबो धाःम्हं बालअधिकारकर्मिया रुपय् दकलय् न्हापां बालअधिकारया मुद्दायात अबलय्या ीभबनगभ या ल्बतष्यलक जेनेभाय् बहसया रुपय् न्ह्यःने हःगु खः । ताःईतक व तःन्हुतकया कुतः लिपा बालअधिकारया सवालय् न्यागू मू मू बुँदा दुथ्याःगु घोषणा पौ जारी याःगु खः । गुकियात ‘न्यागू बुँदाया जेनेभा घोषणापत्र’ धकाः नं धाइ । थुकी मस्तय्गु जीवन रक्षाया नापनापं स्वास्थ्य, नसात्वँसा, शारीरिक विकास, संरक्षण इत्यादि अधिकारत दुथ्याकातःगु दु । थ्व घोषणापत्र पिदनेधुंकाः मस्तय्गु जीवन रक्षा, संरक्षण, नये त्वने यायेगु इत्यादिइ छुं हदतक सुरक्षित जुल । निक्वःगु विश्वयुद्ध न्हापांगु विश्वयुद्ध क्वचाःगु करिब नीदँ, नीछदँ लिपा हाकनं निक्वःगु विश्वयुद्ध सन् १९३९ निसें शुरु जुल । गुगु विश्वयुद्ध सन् १९४५ य् वयाः क्वचाल । विश्वयुद्ध दित । थीथी राष्ट्रया समझदारीकथं अबलय्या ‘लिग अफ नेशन’यात हालया संयुक्त राष्ट्र संघया रुपय् रुपान्तरण यात । विश्व विजेताकथं म्हसिउम्ह तानाशाह हिट्लरया अन्त्य जुल । निक्वःगु विश्वयुद्धय् करोडौं जनताया ज्यान वन । लखौंलख मस्त अनाथ जुल, सित । मस्तय्गु अधिकार नापं मानवअधिकारया विषयय् गम्भिर बहस जुल । अले ३० गू बुँदाया विश्व मानवधिकार घोषणा पौ पिथन । विश्वया सम्पूर्ण राष्ट्रं थुकी हस्ताक्षर यायेधुंकाः शक्तिशाली राष्ट्र रुस, जर्मनी, अमेरिका, जापान, चीन लगायतया देय्तसें हाकनं हाकनं युद्ध मयायेगु निर्णय यात । सन् १९४८ य् विश्वव्यापी मानवअधिकार घोषणा पौ जारी जुल । नेपालय् नं सन् १९५१ (२००७) सालय् जनआन्दोलन क्वचाल । तर थन लुमंकेबहगु खँ छु धायेबलय् मानवअधिकारया दुने बालअधिकारयात कःघानाः छ्वयेगु ज्या जुल । गुकिं यानाः हाकनं मस्तय्गु मू अधिकारया विषययात ल्वःमंका छ्वयेगु ज्या जुल । थुकिया निंतिं हाकनं बालअधिकारकर्मितय्गु सः थ्वल । बालअधिकारया घोषणा मानवअधिकार घोषणा पौ पिहां वःगु करिब झिदँ लिपा हाकनं मेगु १० गू बुँदाया बिस्कं बालअधिकार घोषणा पौ जेनेभाया महासभां पारित जुल । सन् १९२४ स पारित जूगु न्यागू बुँदाया बालअधिकारया मुद्दायात थप परिस्कृत यानाः १० गू बुँदा दुगु बालअधिकार घोषणा पती सकल राष्ट्रतय्गु हस्ताक्षरया निंतिं आह्वान जूसां मानवअधिकार घोषणा पौ वयेधुंकूगु जूगुलिं आवश्यक मदुगुकथं गुलिखे राष्ट्रं ल्हाःचिं तयेगु ज्या मयाः । अय्नं आपालं राष्ट्रपाखें धाःसा स्वीकृत जूगुलिं थ्व घोषणा पौ जारी जुल । तर हाकनं मानवअधिकारया मुद्दाया न्ह्यःने थ्व बालअधिकारया मुद्दा धाःसा गौण जुयाबिल । थुकिया छगू मू कारण छु धाःसां सन् १९६२ लय् माओत्से तुङया नेतृत्वय् जूगु चाइनाया सांस्कृतिक आन्दोलनय् आपालं जनताया हःताः जूगुलिं चाइना सरकारयात दबाव बीकथं मानवअधिकारया मुद्दा न्ह्यःने वल । बालअधिकारया सः सुना वन । संरासंया बाल वर्ष सन् १०५९ लय् बालअधिकार घोषणाया ठीक २० दँ लिपा संयुुक्त राष्ट्र संघपाखें बाल वर्ष अर्थात् मचा दँ न्यायेकेगु क्वःजित । थ्व हे दँय् पोल्याण्डया सरकारं बालअधिकारया मुद्दा संयुक्त राष्ट्र संघया सभाय् थ्वयेकल । नापं बाल अधिकारया बृहत घोषणा पौ दस्तावेजकथं हे पिथनेमाःगु प्रस्ताव तल । थ्व हे प्रस्तावयात मूर्त रुप बीत अबलय्या ‘बालबचाउ अन्तर्राष्ट्रि मंच’पाखें ग्वाहालि कयाः जेनेभाया ‘डिफेन्स फर चिल्ड्रेन इन्टरनेशलन’ पाखें संयोजन यायेगु क्वःजित । बालअधिकारया दस्तावेज च्वयेगु ज्या न्ह्याकल । बालअधिकार दस्तावेज करिब ५४ गू धारा दुगु बालअधिकार दस्तावेज आतकया दुने दुगु सं.रा.संघया थीथी महासन्धीतमध्ये दकलय् तःधंगु ‘कम्प्रिहेन्सिभ’ दस्तावेज थ्व हे बालअधिकार महासन्धी दस्तावेज खः । थ्व दस्तावेजया खेस्रा जक तयार नं यायेत करिब १० दँया ई लगे जूगु खः । थीथी राष्ट्रया नेता, वकिल,ं गैरसरकारी संस्थाया बालअधिकारकर्मि नापं सरसल्लाह यानाः सुझाव संकलन यानाः तयार याःगु दस्तावेज खः । आःथें कम्प्युटर, इमेलया साधन मदुगु अवस्थाय् हुलाक मार्फत थीथी विज्ञ, विद्वानपाखें सुझाव संकलन यायेगु ज्या अबलय् जूगु खः । झीथाय् नेपालय् २०४६ सालया जनआन्दोलन शुरु जुयाच्वंगु इलय् हे थ्व बालअधिकार महासन्धीया दस्तावेजयात अन्तिम रुप बीगु ज्या जुयाच्वंगु खः । थ्व दस्तावेजयात संयुक्त राष्ट्रया सभाय् दुथ्याकेया निंतिं २० गू राष्ट्रया हस्ताक्षर आवश्यक जूकथं नेपालं नं हस्ताक्षर याःगु खः । लिपा नोभेम्बर २०, १९८९ लय् थुकियात सर्वसम्मत रुपं पारित याःगु खः । राष्ट्र संघया सदस्य राष्ट्रपाखें लिपा थःथःगु संसदपाखें बुलुहुं अनुमोदन यायेगु ज्या शुरु जूगु खः । नेपाल सरकारं सेप्टेम्बर १४, १९९० (२०४६) य् थुकियात अबलय् या बहुदलीय सरकारं अनुमोदन याःगु खः । अन्त्यय् वर्तमान अवस्था वर्तमान अवस्थायात कयाः विचाः यायेगु खःसा सं.रा. संघ बालअधिकार महासन्धी पारित जूगु स्वंगू दशक दयेधुंकूसां नेपाः लगायत गरिब राष्ट्रया मस्तय् अवस्था दयनीय तिनि । अफ्रिकी महादेशया मस्त अझं कुपोषणया शिकार जुयाच्वंगु दु । नेपाःया हिमाल, पहाड, तराई लागाय् विपन्न अवस्थाय् म्वानाच्वंपिं मस्तय् अवस्था अतिकं दयनीय । नेपालय् अझं बालविवाह प्रथा, बँधुवा मजदूर, दलित जुयाः म्वानाच्वंपिं मस्त लखौंलख दनि । करिब १६ गू लखया हाराहारीइ बाल मजदूर दुगु तथ्यांक सरकारी रिपोर्टय् हे न्ह्यथनातःगु दु । नेपाःया साक्षरता प्रतिशत ६६ जक दु । सन् २००१ या तथ्यांकय् नेपाःया साक्षरता ५४ प्रतिशत क्यनातःगु दु । थ्व ल्याखं स्वयेबलय् वंगु २० दँया दुने नेपाःया साक्षरता जम्मा १२ प्रतिशत जक थहां वंगु खनेदु । बालअधिकार महासन्धी पारित जुइधुंकाः नेपालय् बालबालिका ऐन (२०४८) नियमावली (२०५१), बाल मजदूर ऐन–२०५६ वयेधुंकुल । आः वयाः संशोधित बालबालिका ऐन–२०७५ नं पारित जुइधुंकल । तर विडम्बना थुकियात व्यवहारय् व छ्यले फयाच्वंगु मदु । उकिं मस्तय्गु अवस्था सुथां लाकेगु खःसां दकलय् न्हापां ऐन कानून, पूर्ण रुपं छ्यलेमाःगु दु । विकसित देशय् च्गभि या ीबध या कारणं मस्तय्ग्ु विकासया अवस्था बांलाः । थः मस्तय्गु हेरचाह मांअबुपिंसं म्होतिं नं झिंच्यादँ तक बांलाक याना तयेमाःगु नियम दु । विकसित देय्या मस्त पूर्णत साक्षरया अवस्थाय् दु । थौं अन्तर्राष्ट्रिय बालअधिकार महासन्धीया दिंकुन्हु झी सकसिनं मस्तय्गु अधिकार सुरक्षित यायेनु, माया ममता बीनु, भेडभाव मयायेनु, मचा ज्यामि बुलुहुं क्वपालेनु, सकल मस्तय्गु शैक्षिक अधिकार सुनिश्चित यायेनु । थथे याये फुसा जक झीसं बालअधिकार दिवस हनाया सार्थकता दइ । न्हूगु संविधानकथं संघीय संरचनाकथं स्थानीय निकायतसें थःथःगु लागाया मस्तय्त माःगु नसात्वँसा चूलाकाः, स्वस्थ यानाः शारीरिक विकासया निंतिं प्रतिवद्धता क्यनेमाःगु दु । वडास्तरय् ज्याझ्वःत हयाः प्रत्येक वडा बाल मजदूरमुक्त लागाकथं घोषणा यायां वनेमाः । वडा वडाय् थीथी स्कुलय् मस्तय्त नियमित छ्वयेगु ज्या मांअबुपिंसं यानाच्वंगु दु वा मदु निरीक्षण नं यायेगु ज्या जुल धाःसा कन्हय् नेपाःया भविष्य निश्चित रुपं उज्ज्वल जुइ । अन्तर्राष्ट्रिय बाल दिवसया लसताय् भिंतुना । (च्वमि, कन्सर्न नेपालया संस्थापक नायः खः)"
https://nepalbhasatimes.com/44460,बिचाः,११४२ कछलागा तृतीया,नांया लिउने ‘नेवाः’ घायेवं धाथेंयाम्ह नेवाः जुइला ?," पुष्परत्न ताम्राकार ‘स्वीटहर्ट’                                                          येँ महानगरपालिकां न्ह्याका वयाच्वंगु मेट्रो एफएमय् न्हियान्हिथं सुथसिया जःछिपाः च्याताः इलंनिसें न्ह्याइगु नेपालभाषा ज्याझ्वः ‘नेपालमण्डल बुखँ’ व ‘नेपालमण्डल दबू’ लिपाया ज्याझ्वः ‘नेवाः सरोकार’य् ब्वति कयादीपिनिगु छगू पुचलं थःगु नांया लिउने ‘नेवाः’ तयेमाः । गुकिं यानाः व मनू नेवाः धकाः अःपुक हे म्हसीके फइ धइगु तातुनाः छगू अभियान न्ह्याकल । अभियान न्ह्याकूथें छम्ह निम्हेसिनं थःगु नांया लिउने ‘नेवाः’ धकाः तयाहःगु नं खनेदत । थय्क्क विचाः याना स्वयेबलय् थ्व पाय्छि जुयाः बांलाः थें नं तायावल । धाथें सकसिनं थथे हे थःगु नांया लिउने ‘नेवाः’ तयायंकल धाःसा थ्व तसकं हे बांलाःगु खँ जुइ । अथे खःसां जितः ताःगु खँ छु धाःसां थःगु नांया लिउने थर (जात) वयेवं हे उम्ह मनू ‘नेवाः’ धकाः न्हाय्कं थें छर्ल· क्यनाः अःपुक हे ‘नेवाः’ या म्हसीका बिया वयाच्वंगु दु । थथे छम्ह नेवाःयात थर (जातं) हे ‘नेवाः’ धकाः म्हसीका बिया वयाच्वंगु दयेक दयेकं हाकनं नांया लिउने ‘नेवाः’ धकाः तयाच्वनेमाःगुया छुं तात्पर्यता मखना । थरं हे नेवाः धकाः म्हसीका बिया वयाच्वंगु दयेक दयेकं ‘नेवाः’ धकाः म्हमसीगु ला जुइ हे मखु । द हे दत धाःसा व थेंज्याःम्ह महामूर्ख मेपिं सु दइ ? उकिं थथे म्हसीका बियाच्वंगु दयेक दयेकं हाकनं नांया लिउने ‘नेवाः’ धकाः तयेबलय् ‘न्हाय्कं दयेक दयेकं तुंथिइ क्वस्वः वनेथें’ जू मवनी ला ? छर्ल· जुइक थरं हे ‘नेवाः’ धकाः म्हसीका बियाच्वंगु दयेक दयेकं नांया लिउने ‘नेवाः’ धकाः घायेबलय् ‘हलू धासेंलि कुतिं न्यानाः स्वये माःला’ धइथें जू मवनी ला ? थ्व खँय् हाकनं छक्वः बांलाक दुवालाः, क्ववालाः विचाः यायेमाःगु खनेदु । सुयागुं हाहालय् वा धाल खँया लिउलिउ वनाः छक्वलं थःगु नांया लिउने थथे ‘नेवाः’ तयेगुु पाय्छि थें मताः । अथे धकाः तये मजिउ धकाः धायेत्यनागु नं मखु । तये धुंकाः लिपा लाये फुगु वा लाइगु लिच्वःयात नं ध्यानय् तयेमाः थें च्वं धकाः जक धायेत्यनागु खः । छता खँ छु धाःसा थथे थःगु नांया लिउने ‘नेवाः’ तयेवं व मनूयात छुकिया लिधंसाय् ‘नेवाः’ धायेगु ? थनथाय् छगू न्ह्यसः नं पिदने फु । थःगु नांया लिउने ‘नेवाः’ धकाः तःम्हेसिनं गुलितक नेवाः तजिलजि, संस्कार, भाषा, आदि इत्यादियात माया, मतिना यानाः नुगः क्वसायेकाः छ्यला वयाच्वंगु दु ले ? थःगु हे छेँ दुने मस्तनापं गुलि तक नेवाः भासं खँल्हाबल्हा यानाः, नेवाः संस्कार, विधि व्यवहार बारे स्यनेकने याना वयाच्वंगु दु ? नेवाःतय्सं हना वयाच्वंगु थीथी नखःचखःया बारे जक मखु नेवाःतय्सं न्यायेका वयाच्वंगु गुथि, जात्रा, पर्व, नेवाः नसात्वँसा, पुँसा, नेवाः कासा आदि इत्यादियात कयाः नं गुलितक थुइका वयाच्वंगु दु ? थज्याःगु आपालं आपां न्ह्यसःत दना वयाच्वनी । थज्याःगु खँयात नं ला पक्का नं कःघाना वनेमाली । नांया लिउने ‘नेवाः’ धकाः तयेवं वं नेवाःया गतिविधिया बारे छुं मयाःसा वा उकिया बारे थःके हे ज्ञां मदुसा गथे याना वयात ‘नेवाः’ धायेगु ? अले अज्याःपिंसं पिने किसिया पिब्वयेगु वा थें क्यनाः दुनें दुने मुलय् तयाः गः कीगु ज्या नं याये फु । अथे मयाइ धकाः नं धाये मफु । थज्याःगु खँय् सुुनानं दुवालाः स्वः वने नं फइमखु । खालि झीसं शंकाया मिखाकुलिं जक स्वयेगु खः, स्वये नं फयेकेमाः । थःगु नांया लिउने ‘नेवाः’ घानाः नेवाः जुया जुइ न्ह्याःपिंसं दकलय् न्हापां छेँय् थः मस्तय्त नेवाः भासं खँ ल्हायेगु, च्वयेगु, ब्वनेगु, संस्कार, संस्कृति, जात्रा, पर्व, नखःचखः आदिया बारे स्यनेकने यानाः इमिगु मन क्वसायेकेगु स्वयेमाः । केक तानाः ‘ह्याप्पी बर्थ डे’ माने यायेगु मखसे नवग्रह पुज्यानाः, सुकुन्दा च्याकाः, ख्यें सगं बियाः बुन्हि हनेगु व हंकेगु यायेमाल । ‘मम्मी, ड्याडी’ मधायेकसे ‘मां बाः’ धायेके बीमाल । थज्याः थज्याःगु नेवाः संस्कारलिसे भ्यलय् पुंकाः इमिगु नुगः क्वासयेकेफत धाःसा जक ‘नेवाः’ धकाः थःगु नांया लिउने तःगुया अर्थ दइ । नत्रसा ‘वँय्या देशय् क्वँय्या जात्रा’ धाःथें जक जू वनी । थज्याः थज्याःगु खँय् नं वाः चायेकाः ध्यान बीमाः । धाथें ला थौंकन्हय् झीथाय् छु जुयाच्वन धाःसां नामं जक ‘नेवाः’ ज्ुयाः व्यवहार, संस्कार, भाय् आदिइ च्यःबुद्धि जुयाः मेपिनिगु संस्कार, चहःपहः नाला वयाच्वंगु खनेदु । गथेकि– च्यानाच्वंगु सीइताः स्यानाः केक तानाः बुदिं हनेगु, विदेशया फसं कया वःगु ‘मतिना दिवस’ हनेगु, नेवाः वसः पुनाः बाजं थायेगु अले खय् भासं खँ ल्हाना जुइगु । अथे हे स्वन्तिया इलय् द्यौसी–भैलो फ्वं वनेगु, तीज पर्व न्यायेकेगु, मोहनिया चालंकुन्हु थः मस्तय्त लय्तायेकेगुया नामय् सिन्हः तिकाः ध्यबा (दक्षिणा) बीगु आदि । दकलय् न्हापां ला थ्व अभियान न्ह्याकाः थःगु नांया लिउने ‘नेवाः’ तयादीपिंसं थज्याःगु खँयात वाःचायेकाः नेवाः समाज दुने खने दयाच्वंगु थज्याःगु विकृति, विसंगतियात पनाः हाकुतिने फयेकेमाल । ‘आः छु याये ? थौंकन्हय् मस्त माने हे मजू’ धाधां थः कतिलापाकः जुयाः लिचिला च्वने मजिउ । गबलय् तक थज्याःगु विकृति, विसंगति झीगु थ्व ‘नेवाः’ समाजय् दयाच्वनी, अबलय् तक नांया लिउने ‘नेवाः’ तयेवं नेवाः धकाः धाये फइमखु । अथे जूगुलिं थःगु नुगःपाय् ल्हाः तयाः आत्मा साक्षी तयाः थज्याः थज्याःगु विकृतियात निं चिइकादिसँ अले थःपिंत ‘नेवाः’ धकाः धयादिसँ । नत्रसा खिचया न्हिप्यनय् ध्वाँय् ब्वयेके थें जक जुयाच्वनी । कतः भाय् ल्हाकाः कतःया संस्कार छ्यलाः गबलें नं नेवाः जुइ फइमखु । वास्तवय् धाथेंया नेवाःला वयात जक धाये फइ, गुम्हेसिनं थःगु भाषा, कला, संस्कृति, तजिलजि, संस्कार, नेवाः नसात्वँसा, पुँसा, कासा आदि इत्यादिप्रति थःगु नगः क्वसायेकाः निपाः ख्वाःपाः पिमब्वसे माया मतिना यानाच्वनी । अले थः मस्तय्त नं उकथं हे न्ह्याः वनेत तिबः बियाः पलाः न्ह्याकाच्वनी । नांया लिउने ‘नेवाः’ तयाः धुँया लिउने कां कां थें यानाः लखय् मिखा कंकाः वा मिखाय् धुलं छ्वाकाः दुनें दुनें च्यःबुद्धि पिज्वयेकाः थः कतः, कतः थः नालाः भाषा, कला, संस्कार, तजिलजि आदि दक्वं कर्किया दुतिंकाः थःपिनिगु तजिलजि संस्कारयात हाकुतिनाः, अबुजु मलिउसे ब्वाःजु लिनाःलि न्हाय् ध्यनाः सर्गः खंका जुल धाःसा अज्याःपिंत गथे यानाः नेवाः धायेगु ? नांया लिउने धाःसा ‘नेवाः’ घायेगु, तर व्यवहारय् धाःसा च्यःबुद्धिं काय मियाः च्यः न्यायेगु प्रवृत्ति दुपिं अज्याःपिंत नेवाः धाये फइमखु । थौंकन्हय् झीथाय् आपालं आपाः थःत नेवाः धया जूपिं थःथःगु छेँय् गुलिं सःसिउपिं, सभ्यपिं थें तायेकाः कर्पिनिगु न्हिप्यं जुया जूगु खनेदु । थ्व धाथें ‘नेवाः’ धयेका जुइत गुलित पाय्छि जुयाः ल्वःगु खँ खः ? अथे जूगुलिं थ्व नांया लिउने ‘नेवाः’ घाकेगु अभियान न्ह्याका जूपिंसं थज्याः थज्याःगु खँय् नं दुवालाः दुग्यंक विचाः यानाः जक पलाः न्ह्याका वनेमाःगु खनेदु । अथे जूसा जक नांया लिउने ‘नेवाः’ तयेगुया अर्थ व मू दइ ।    "
https://nepalbhasatimes.com/44535,बिचाः,११४२ कछलागा सप्तमी,एमाले महाधिवेशनया राजनीतिक विश्लेषण,"एमाले महाधिवेशनया प्यंगू आश्चर्य धकाः हालय् कान्तिपुरय् पिहाँ वःगु केशव दाहालया च्वसुइ वैचारिक बहस मदुगु, सिद्धान्त व राजनीतिक कार्यदिशा मदुगु, महाधिवेशन यायेत कार्यकर्तातय्गु दथुइ निर्वाचन मयाकूसें सर्वसम्मत धकाः थःथः मनूत ल्ययाछ्वःगु, गणतन्त्रय् खतरा वयाच्वंगु इलय् उकिया नाप ल्वायेत छुं तयारी मदुगु धकाः धयातःगु दु ।                                                         कम्युनिस्ट आन्दोलनया दृष्टिकोणं स्वयेबलय् केशव दाहालया थ्व खँ खनेदइ । तर एमाले धकाः नां जक कम्युनिस्ट खः, ट्रेडमार्क जक खः धकाः २०५१ सालय् हे मनमोहन अधिकारीं लिसः बिल धाःगु खँ लुमंकेबलय् आःतक वःबलय् गैँडा चिं हे मस्कट दयेकूगु खँय् गुगुं अजू चायेमाःगु मदु ।नीति प्रधानया थासय् नेता प्रधान जूबलय् केपी ओलीया हे बय्बय् जूगु नं अजू चायापुगु खँ मखु । अले मञ्च दयेकेत जक ५० लाख तक खर्च जूगुृ धाइगु समाचार नं गुगुं आश्चर्य मखु, अले ग्वाहालि माल धकाः होटेल बुक याःवइपिं मनूतसें करोडौँ तकाया होटेल बुक यानाः बच्छि ध्यबा पेश्की बियाथकल धाइगु खँ नं आश्चर्य मखु । थथे धकाः धायेगु हे थःके कम्युनिस्ट आन्दोलनप्रतिया मोह व ह्याँग ओभर तयातयेगु खँ खः । वस्तुतः राजनीतिक दल धाइगु आः सत्ताय् डाइभ स्प्रिङ्गबोर्ड खः । उकिइ सुयागु कब्जा कायम यायेगु थ्व हे थौँया मुख्य सवाल खः । अथवा सत्ताया राजनीतिक दबुलिइ प्याखं हुलेगु खःसा प्याखं गुथि सुनां चले यायेगु धाइगु सवाल खः । अथे जूगुलिं आःया राजनीतिक परिदृश्ययात मूल्यांकन यायेत राष्ट्रियता, लोकतन्त्र, संघीयता, गणतन्त्र, धर्मनिरपेक्षता, उत्पीडित जाति व समुदाययात अधिकार, न्याय, स्वतन्त्रता व समानता धाइगु थुज्वःगु खँया कसी हे ज्या लगे मजुइधुंकल धाःसा कम्युनिस्ट नीति, विचाः व सिद्धान्तया खँ ला गन खः गन! संस्कृतय् छगू धापू दुः वीरं भोग्य वसुन्धरा । अर्थात् वीरम्ह मनुखं पृथ्वीया भोग याइ । सुनां फु वं जुक्केगु सिद्धान्त आः लागू जुयाच्वंगु दु । गय् यानाः फयेकेगु धाइगु खँ वा माध्यमया छुं ल्याःचाः मदु । तर मूलभूत शक्ति धाइगु थनया भू राजनीति हे जुयाच्वंगु खनेदु । मेमेगु खँ उकिया च्वका प्वका जक खः धकाः धाःसा पाइमखु । भारतीय गुप्तचर संस्था रअया नायः सामन्त गोयलं उबलय्या प्रधानमन्त्री केपी शर्मा ओलीयात नाप लायेधुंकाः विकसित जूगु राजनीतिक घटनाक्रमया आधारय् हे आःया राजनीति छु गथे खः धकाः थुइकेमाः । सत्ताया होडबाजी ला न्हापांनिसें हे दु । गुगुं न्हूगु खँ सिर्जना जूगु मखु, तर उगु ई लिपा उगु होडबाजी तच्वया वंगु खनेदु । सकलें राजनीति हे सत्ताया जःखः चाःहुला च्वंगु ला न्हूगु खँ मखु, तर उगुृ ई लिपा उगु ज्या झन् तच्वःगु दु । थृुकी केपी शर्मा चीनलिसेया थःगु सम्बन्ध त्वाःथलाः भारतया आशिर्वाद कयाः पुलांगु राजतन्त्रवादी शक्तित नाप जानाः सनाजूगु व विशेष यानाः गणतन्त्रवादी प्रचण्डया राजनीति सखाप यायेगु खेल सुृरु जूगु व प्रचण्डं मेगु मोर्चायात बियाः थःगु अस्तित्व व वर्चस्व ल्यंकाः न्ह्यायेत स्वयाच्वंगु राजनीति थन खनेदया च्वंगु दु । एमालेया महाधिवेशन हे प्रचण्डया लागा चितवनय् याः वंगुया लिउने नं थ्व हे राजनीतिया छगू सिलसिला जक खः धकाः थुइकेत नं थाकु मजू । केपी शर्मा ओली प्रधानमन्त्री जूबलय् स्वब्वय् निब्व बहुमत खाकूगु व वया न्ह्यःने काँग्रेस नं अविश्वासया प्रस्ताव तये गाक्क सांसद हे मदुम्ह बौचा जूगुलिं यानाः राज्ययाके ज्या कायेमाःपिं देशी व विदेशी शक्तिकेन्द्र नं वया हे जःखः चाःहुलिगु अवस्था जुल । थुगु हैसियतयात क्वःथलाः शेर बहादुर देउवा प्रधानमन्त्री जूसां भारत नाप सम्बन्ध क्वातुकेगु सनाजुइमाःगु अवस्था वःगु थ्व हे कारणं खः धकाः नं थुइकेत थाकु मजू । रामदेव बाबायात देउवा व प्रचण्डं माने याःगु नं भारतीय संस्थापन पक्ष भाजपा नाप थःगु सम्बन्ध बल्लाकेत हे खः, ओलीं बल्लाकातःगु सम्बन्धयात छ्वासुकाः थःपिं नं नेपाःया राजनीतिक खेलाडी खः धकाः क्यनेत हे खः धकाः नं थुइकेत थाकु मजू । थुज्वःगु राजनीतिक अवस्थाय् जूगु एमालेया झिक्वःगु महाधिवेशनया कार्यभार धाइगु हे एमाले दुने केपी ओलीयात वैधानिक अध्यक्षया रूपय् कायम यानातयेगु जक खः । थ्व सिकं आपाः उकिइ सु सु उपाध्यक्षय् वइ, सु महासचिव जुइ, सु सु सचिव जुइ धाइगु खँ सम्बन्धित नेतातय्गु नितिं महत्वपूर्ण खःसां देय्या राजनीतिया दृष्टिकोणं महत्वपूर्ण खँ मखु । एमाले धाइगु हे ओली व ओली धाइगु हे एमाले जुइधुंकूगु दृु । थुकियात वैधानिक रूपं कायम यानातयेत थ्व महाधिवेशन माःगु खः, छाय्कि २०७१ सालय् ९क्वःगु महाधिवेशन जूगु ल्याखं २०७६ सालय् हे १० क्वःगु महाधिवेशन जुइमाःगु खः । उबलय् माधव, झलनाथ जक मखु प्रचण्ड नं दुगु जृुयाः महाधिवेशनया नां हे मवल धाःसा आः थःगु व थः यत्थे जुइधुंकाः पिने छाय् धायेका च्वनेगु धाइगु अवस्था दत । खँ थुलि हे जक खः । थ्वयां नं न्ह्याः वनाः स्वयेगु हे खःसा आः एमाले दुने १० बुँदा यानाः च्वनाच्वंपिं भीम रावल, घनश्याम भूषाल, अष्टलक्ष्मी शाक्य, सुरेन्द्र पाण्डे, रघुजी पन्त, गोकर्ण विष्ट, योगेश भट्टराईपिनिगु हालत छु जुइ धकाः धाइगु खँ पिहाँ वयाच्वंगु दु । थुकी मध्ये आपाःसिनं ओलीया शरणय् हे च्वनाः वयात हे निर्विकल्प धकाः धयाः एमालेदुने थःगृु अस्तित्व ल्यंकेगु कुतः यानाच्वंगु धाःसा भीम रावल छम्हेस्यां अध्यक्ष पदय् थःपिं दनेगृु धकाः घोषणा यानाः थःगु ब्यागः अस्तित्व ब्वःगु दु । अन्तिम इलय् वयाः थःपिसं ना लित कयाः ओली धुंकाःया अध्यक्ष जि हे खः धकाः दावी यायेगु लँपु नं रावलं तयार याःगु जुइफु । अथे मखयाः थःगु राजनीति हे जोखिमय् तयाः रावलं राजनीति याःगु खःसा रावलया राजनीतिक भूमिका वयांलिपा छु जृुइ? धाइगु न्ह्यसः नं पिहाँ वयाच्वंगु दु । मेखे एमालेया पुचलय् खुला धेँधेँ बल्ला जुल धाःसा माओवादीपाखें एमालेय् दुथ्याःपिं रामबहादुर थापा बादललिसेंया पुचःया हैसियत छु जुइ? धकाः नं न्ह्यसः पिहाँ वयाच्वंगु दु । हानं १० बुँदेवाला व पूर्व माओवादी मिले जुइमाल नं धयाच्वंगु दु । थथे मिले जृुयाः ओलीलिसे हे बार्गेन यानाः छुं कायेफुसा खः, मखुसा खुला प्रतिस्पर्धाय् वनाः छुं जुइगु अवस्था धाःसा मदु ।  "
https://nepalbhasatimes.com/44489,बिचाः,११४२ कछलागा चौथी,नेवाः एकता दिवस गुगु कथं हनेगु ?,"नेपाल संवत ११४१ पोहेलाथ्व नवमि माघ ७ गतेया दिनय् नेवाःतय्सं झिंछक्वःगु नेवाः एकता दिवस आन्दोलन कथं हंगु खः । अबले ख्वना घोषणा पौ नं जारी याःगु खः । न्यागू बुँदाया उगु घोषणापतिइ नेवाः स्वायत्त राज्य प्राप्तिया आन्दोलनं दिपाः मकाःनिगु घोषणा याःगु खः । अथे हे नेवाः भूमिइ नेवाःतय्त विस्थापित यायेगु ज्याया विरुद्ध एकीकृत नेवाः आन्दोलन यायेगु घोषणा याःगु खः ।                                                         नेवाःतय्त छुं नं कथंया विभाजन यायेगु षडयन्त्रया विरुद्ध सचेत जुयाः न्हापांनिसें कुबिकातःगु थजाः क्वजाःया जातीय विभाजन अस्वीकार यासें उकिया अवशेषयात न्हंकाः छ्वयेगु निंतिं मंकाःगु कुतः यानावनेगु प्रतिबद्धता प्वंकाः घोषणा याःगु खः । नेवाः एकताया आधार नेपालभाषा, नेवाः संस्कृति व नेवाः सम्पदा खः । थुकिया रक्षाया निंतिं छप्पँ छधी जुयाः न्ह्याः वनेगु घोषणा याःगु खः । अन्तर्राष्ट्रिय श्रम संगठन १६९ नापं आदिवासी अधिकार सम्वन्धी संयुक्त राष्ट्रसंघीय घोषणा पौ युएनडिप कार्यान्वयन याकेत मेमेगु आदिावासी जनजातितनाप छप्पँ जुया वनेगु घोषणा याःगु खः । लखौं स्वनिगःया आदिवासी नेवाःत दशरथ रंगशालाय् मुंगु न्हि खः पोहेलाथ्व नवःमि । जनस्तरपाखें नेवाः स्वायत्त राज्य घोषणा याःगु अले नेवाःतय्गु दथुइ विभेद मदु धकाः घोषणा याःगु दिं । पोहेलाथ्व नवःमि । उगु हे दिंयात लुमंकाः दँय्दसं नेवाः एकता दिवस हना वयाच्वंगु दु । दँय्दसं नेवाःतय्सं नेवाः एकता दिवस तिथि कथं उत्सवया रुपय् हना वयाच्वंगु दु । थुगुसी नं उगु हे कथं हनी तिनि । तर थुगुसी पोहेलाथ्व नवःमि थज्वःगु दिं ला गुगु दिंयात उत्सवया रुपय् हने हे फइमखु नेवाःतय्सं । व धइगु थुगुसी पुष २७ गते लाःगु दु । पुष २७ गते धइगु नेवाःतय्गु राज्य लाकाः काःम्ह अले नेवाःतय्त दमन याःम्ह नापं नेवाः विरोधी कथं म्हसिउम्ह पृथ्वीनारायण शाहया बुदिंया दिं । पृथ्वी नारायाण शाहं गुगु कथं गोरखा राज्य विस्तार यानाः नेवाःतय्त अन्यायय् यायेगु शुरु यात थौं तक नं नेवाः विरुद्ध उगु हे कथंया गतिविधि जुयाच्वंगु दु धकाः नेवाःतय्सं थुइका वयाच्वंगु दु । थुगुसी नेवाः एकता दिवस पोहेलाथ्व नवःमि पुष २७ गते उत्सवया रुपय् हन धाःसा उकिया सन्देश धइगु पृथ्वी नरायाण शाहया बुदिं हंगु कथंया सन्देश वनीगु अवस्था दु । राज्यं पृथ्वी नारायण शाहया बुदिंयात राष्ट्रिय एकताया दिवसया रुपय् हना वयाच्वंगु खःसा नेवाःतय्सं पुष २७ गतेयात हाकुगु न्हिया रुपय् कया वयाच्वंगु दु । मेमेपिं आदिवासी जनजातितय्सं नं पुष २७ गतेयात पृथ्वी जयन्ती धकाः राष्ट्रिय एकता दिवसया रुपय् गबलें हनेगु मयाः । पृथ्वीनारायण शाहया इलंनिसें हे आदिवासी जनजातितय्त राज्यं दमन यायेगु शुरु याःगु जूगुलिं हाकुगु दिंया रुपय् नाला वयाच्वंगु खः । स्वनिगःया आदिवासी नेवाःत नापनापं मेगु आदिवासी तामाङ्गतय्सं आःया वागमती प्रदेशया नां पहिचानया आधारय् तयेमाः धकाः ता ई न्ह्यवंनिसें सः थ्वयेका वयाच्वंगु खः । तर शासक वर्गं ला व हे पुष २७ गतेया दिनय् हे लाकाः नेवाः नापं तामाङ्गतय्गु भावनाय् लिच्वः लाकेगु कथं पहिचान विनाया वागमती प्रदेश धकाः नां तःगु खः । उकिं नं सीदु कि नेवाः आदिवासी जनजातितय्सं पृथ्वीनारायण शाहया बुदिंयात सामान्य रुपं नाला यंकेगु कुतः यात धाःसां थःत जूगु दमन ल्वःमंकेगु थें जुइ । नेवाः व आदिवासी जनजातियात दमन याःम्ह व्यक्ति धयाम्ह पृथ्वी नारायण शाह हे खः धकाः प्रमाणित यायेगु ज्या पुष २७ गते वागमती प्रदेश धकाः नां तयेगु ज्या याःगुलिं नं स्पष्ट जू । उकिं पृथ्वी नारायण शाहयात शासक वर्गं गुगु कथं कयाच्वंग दु धकाः अःपुक थुइकेफु । लिपांगु इलय् वयाः पृथ्वीनारायण शाहया जयजयकार याइपिं सतकय् झन् झन् सक्रिय जुयावःगु दु । उमिसं छ्यं ल्ह्वना हःगु दु । थुकिया मूल कारण धइगु हे वर्तमान राजनीतिक दलया नेतात खः । नेतातय्सं आदिवासी जनजातिया भावनाया अःखः अले नश्लीय चिन्तन दयेका ज्या याःगु नापं आदिवासी जनजातियात निगूगु दर्जाया नागरिक यानातःगुलिं हे थौं हाकनं जुजुवादीतय्सं छ्यं ल्ह्वाना हःगु खः । वास्तवय् थ्व देय्या राष्ट्रवादी धयापिं थनया आदिवासीत खः । आदिवासीतय्सं हे भूमि ल्यंकातःगु खः । आदिवासीतय्सं हे विश्वया न्ह्यःने पहिचान बियाच्वंगु खः । थुगु कथंया खँयात हाकुतिनाः नेतात अप्रत्येक्ष रुपं जुजुवादीयात हे बल जुइगु कथंया लँपुइ वंगुलिं समस्या ब्वलंगु खः । आः नेवाः एकता दिवस हनेगु सन्दर्भय् नेवाःतय्सं पुष २७ गते छु यायेगु धकाः बहस यायेमाःगु ई वःगु दु । उत्सवया रुपय् हन धाःसा जुजुवादीतय्गु ज्याझ्वः थें च्वनीगु अले नेवाः एकता दिवस हनेगु ज्या मयात धाःसां मजिउ । उकि आवंनिसें हे थुगुसीया झिंनिक्वःगु नेवाः एकता दिवस हनेगु बारे बहस सुरु यायेमाःगु ई वःगु दु । न्हापाया दँय् नेवाः समाज दुनेया फुक्क जातीय संगठन, नेवाः स्वायत्त राज्यया नितिं नीस्वंगु मंकाःगु मोर्चानिसें नेवाः अधिकारया नितिं सः थ्वयेका नापं आन्दोलन याना वयाच्वंंगु खलः पुचः नापं दुथ्याकाः नेवाः एकता दिवस आन्दोलनया रुपय् हंगु खः । अले ख्वना घोषणा पौ नं जारी याःगु खः । थुगुसी व हे ख्वना घोषणा पौयात कार्यान्वयन यायेगु कथंया सन्देश बिइगु ज्याझ्वः यानाः नेवाः एकता दिवस हनेगु गुलि तक पाय्छि जुइ धकाः बहस यायेमाःगु दु । थुगुसी संयुक्त राष्ट्रसंघंं आदिवासीतलिसे राज्यं न्हूगु सम्झौता यायेमाःगु कथंया सन्देश बियाः विश्व आदिवासी दिवस हंगु दु । उकिं थुगुसी नेवाःतय्गु मुद्दा नापं विश्व आदिवासी दिवसया झ्वलय् बिउगु नारायात ध्यानय् तयाः आन्दोलन कथं हनेगु नितिं थनिनिसें बहस यायेमाःगु ई वःगु दु ।"
https://nepalbhasatimes.com/39941,बिचाः,???? ??????? पुन्हि,बुद्ध धर्मय् मांसाहार स्वाभाविक खःला ?,"प्राणी जगतय् विभिन्न प्रकारया जीवत मध्ये मनूत दकसिबे बुद्धि व विवेक दुपिं प्राणी कथं परिचित जुयाच्वंगु दु । उमिके दुगु विवेक व बिचाः शक्तिया कारणं सारा जगते उमिगु हे राज जुयाच्वंगु दु । तर मनू हजारौं जाति प्रजातिया प्राणीपिं मध्ये श्रेष्ठ जुयाःनं उमिके मेपिं प्राणीपिं सरह विभिन्न प्रकारया कमजोर प्रवृत्ति वा अवगुणत नं दु । अझ गुबलें गुबलें ला पशुपंछीपिंसं मयाईगु महाअवगुणत प्रदर्शन मनूतय्सं यानाच्वनी ।                                                         सामान्यतः पशुपंछीतय्सं निश्चित विषयवस्तु जक थःगु आहार कथं सेवन यानाच्वनी । तर मनूत अज्याःपिं प्राणीपिं खः गुपिं नयेगु मामिलाय् सर्वभक्षी जुयाच्वनी । बुँज्या यानाः थीथी प्रकारया खाद्यपदार्थ बुइका नये सःसां, थीथी प्रकारया फल बीगु सिमाःत उपलव्ध दुसां अले पृथ्वीइ दुने च्वंगु विभिन्न प्रकारया कन्दमूलत माले फुसां मनूतय्सं पृथ्वीया सकल धयाथें निरिह प्राणीपिनिगु ला नयाः पुरुषार्थ क्यनाच्वनी । जलय् च्वंपिं जुइमा वा थलय् च्वंपिं जुइमा, अले आकाशय् ब्वइपिं हे छाय् मजुइमा न्ह्याम्ह प्राणीपिनिगु नं ला नयेगु ज्या मनूतसें यानाच्वनी । सर्वश्रेष्ठ धकाः धया जूपिं मनूतय्सं अथे मेपिनिगु म्वायेगु अधिकारयात हनन याना वयाच्वंगु ज्यां उमिगु सर्वश्रेष्ठतायात अवमूल्यन यानाच्वंगु दु । थथे सर्वश्रेष्ठ अले बुद्धिविवेक दु धयाच्वंपिंसं निरिह पशुपंछी स्यानाः नयेगु गुलि न्यायोचित खः ? विचारणीय जू । लाः मनूतय्गु लागि स्वाभाविक खाद्य पदार्थ मखु  विज्ञपिनिगु धापू अनुसार मनूतय्गु शरीरया संरचना ला नइपिं प्राणीपिनिगु कथं मजूगु धयाच्वंगु दु । ला नइपिं प्राणिपिनिगु आतपुति चीहाकः जुइगु व धंवा दइगु गुगु विशेषता खः, उगु विशेषता मनूतय्के मदु । तर ला मनइपिं मेपि जनावरतय्सं न्ह्याक्वहे नयेपित्याःसां लायात सेवन याइमखुसा मनूतय्सं ला सेवनयात सामान्य कथं कयाच्वनी । बौद्ध ग्रन्थ अनुसार ला नयेगु प्रवृति लिपा तिनि शुरु जूगु खः  मनूत परापूर्वकालं निसें जंगली अवस्थाय् ला नयाः जीविका याइपिं खः धाइपिं दु । बुँ ज्या याना नये मसःबलय् मनूतय्सं शिकार यानाः ला नयाः जीविका याइगु खः धयागु तर्क याइपिं दु । तर बुद्धया धापूयात स्वयेगु खःसा ला नयेगु धयागु तसकं लिपा तिनि शुरु जूगु खः । संसारया शुरुवात गुकथं जुयावल धकाः विवरण बियातःगु अगञ्ञ सुत्रय् सत्वप्राणीपिं प्रादुर्भाव जूगु मूल कारण नयेगु व पोषणयुक्त खाद्य वस्तु पृथ्वीइ विद्यमान जुयाब्यूगुलिं खः धकाः कनाबिज्याःगु दु । उगु सूत्र अनुसार दकसिबय् न्हापां पृथ्वी छगुलिं पोषण युक्त चा उत्पन्न जुयालिं प्राणीपिनिगु प्रादुर्भाव जूगु खः । उबलय् उगु स्वादिष्ट चा नया प्राणीपिं जीवन हनीगु जुयाच्वनीगु व लिपा क्रमशः, कण्डमूल, अनं जाकि आदि विभिन्न खाद्य पदार्थ व फलफूल उत्पन्न जूगु खँ उगु सूत्रय् उल्लेख जुयाच्वंगु दु । बुँइ सःगु जक नयां मगानाः मनूत सवाःया लोभी जुयाः शिकार यानाः नयेगु चलन लिपा तिनि वःगु धकाः उल्लेख जुयाच्वंगु दु । थथे शिकार याना जुइपिंत आपालं मनूतय्सं क्वह्यंपि धकाः शुद्रया बर्गय् तःगु समेत थुगु सूत्रं स्पष्ट यानातःगु दु । उकिं ला नयेगु जक मखु उकिया उत्पादन याइपिंत तकं समाजं सम्मानित मयाःगु खँ थुगु सूत्रय् उल्लेख जुयाच्वंगु दु । ला नये ज्यू व मज्यूगु सम्बन्धय् बौद्धतय्गु अलमल  बुद्धया शिक्षा दुने दुवालेबलय् ला सेवनयात सहज कथं कायेज्यूगु सन्देश दयाच्वंगु मदु । तर बुद्धया अनुयायीपिं ला नये ज्यू वा मज्यू धयागु विषयय् अलमल जुयाच्वंगु दु । प्राणी हिंसा याये मज्यूगु खँ पंचशीलया न्हापांगु शीलय् उल्लेख जुयाच्वंगु दु । ला या व्यापार अले जीवित प्राणीया तकं व्यापार यायेमज्यूगु खँ आर्यअष्टांगिक मार्गया सम्यक् आजीविकाय् स्पष्ट यानातःगु दु । सव्वे तस्सन्ति दण्डस्स सव्वे भायन्ति मच्चुनो अत्तानं उपमं कत्वा न हनेय्य न घाटये धयागु धम्मपदया पद पाखें सकल प्राणिपिं कसा नयेमाली धकाः ग्याः, सकल प्राणीपिं सी धकाः ग्याः, उकिं थः गथे खः मेपिं प्राणीपिं नं अथेहे खः धका बिचाः यानाः घात याये नं मते याके नं मते धकाः स्पष्ट धयाबिज्याःगु दु । धुच्चापतिकं परित्राण यायेबलय् भवतु सव्व मंगलं, सव्वे सत्ता भवन्तु सुखीतत्ता धका सकल प्राणीपिनिगु मंगल कामना यायेगु व सकल प्राणीपिं सुखी जुइमा धकाः प्रार्थना यायेगु चलन जुयाच्वंगु दु । थज्याःगु शिक्षायात आत्मसात यानाच्वंपिंस कर्पिंत कसाः यानाः स्यानाः उत्पादन यानातःगु लायात सहज कथं गुकथं कायेगु ? ध्यान गुरुपिं पाखें ला धयागु गरिष्ठ भोजन खः गुकिं ध्यान भावना अभ्यासया लागिं बाधा उत्पन्न यायेफु धका ध्यान शिविर ज्वःछि ला सेवन मयायेगु व दैनिक जीवनय् नं ला सेवन मयायेगु सल्लाह बियाच्वनी । गुम्ह प्राणीया ला सेवन याइ अज्याःपिं प्राणीपिनिगु बांमलाःगु प्रवृति थःगु जीवनय् नं ब्वलने फइगु सम्भावनाया खँ नं कनाबिज्याना च्वंगु दु । तर अथेसां बुद्धया अनुयायीपिंत प्रत्यक्ष रुपं ला सेवन यायेमते धकाः बुद्धं धयाबिज्याःगु मदु धकाः शाकाहारी जुइमाःगु अनिवार्य मखु कथं प्रस्तुत जुयाच्वनी । छुं छुं देशय् बाहेक बुद्धधर्म कथं प्रवजित जूपिंसं ला नयेगुयात सहज कथं कयाच्वंगु यथार्थ वर्तमान अवस्थाय् दु । न्हूगु मुल्यमान्यता बौद्धतय्सं नं आत्मसात यायेमाःगु आवश्यक जू  गुलि गुलिं धर्म सम्प्रदायलय् ला नयेगु धयागु सामान्य कथं कयाच्वनी । तर आपाः धयाथें धर्मय् समर्पित मनूत शाकाहारी जुइ धयागु विश्वव्यापी मान्यता स्थापित जुयाच्वंगु दु । धार्मिक मनूतय्सं ला नये मज्यू मधाःसां सामान्य अवस्थाय् लाया सेवन याइमखु जुइ धयागु मान्यता सामान्य मनूतय्सं तयाच्वनी । ‘सो चुहे खाके बिल्ली गए हज मे’ धकाः मुस्मां धर्मय् ला नइपिंत कुंखिनीगु खः । धर्म धयागु परोपकार खः धकाः स्यूपिंसं ला झन मांसाहार सहज कथं काये हे फइमखु । त्यागी जीवन हनाच्वंपिनि पाखें ला थज्याःगु अपेक्षा याइगु झन स्वाभाविक खः । तर त्यागी जुयाच्वंपिंसं हे बुद्धं प्रत्यक्ष रुपं ला नयेमज्यू धयाबिमज्याः धयागु तर्क यानाः सहजरुपं ला सेवन यानाच्वनीबलय् उपिं अजू चाइगु व श्रद्धा कम जूवनीगु स्वाभाविक खः । छुं ई न्ह्यवः पशुअधिकारवादीतय्सं अहिंसाया सन्देश बीपिं भिक्षुपिंसं ला व न्या दयेकाच्वंगु दृश्य फेसबुकय् अपलोड यानाः बुद्धधर्मया अनुयायीपिंत छगू कथं न्ह्यसः थनेगु ज्या याःगु खः । भेजेटेरियन निसें भेगानया नारा वयाच्वंगु थुगु इलय् मनूत पशुतय्गु अधिकारया वकालत यानाच्वंगु दु । पशु अधिकारवादीतय्सं पशुतय्त स्यायेगु ला छु, सामान्य कसा तकं बी मज्यू धकाः नारा थ्वयेकाच्वंगु दु । थ्व इलय् थःगु स्वादया लागिं अले स्वास्थ्यया लागिं धकाः ला नया जुइगु मैत्री व करुणाया उपदेश अनुशरण यानाच्वंपिंत ल्वःला धकाः न्ह्यसः तयाच्वनीगु स्वाभाविक खः । थौंकन्हय् वातावरणविद्त, स्वास्थ्यया विशेषज्ञतय्सं तकं वातावरणीय ह्रास मदयेकेत, विश्वउष्णीकरणयात म्हो यायेत व मनूतय्त विभिन्न ल्वचं मकयेकेत ला सेवन मयाःसा बांलाः धयागु सन्देश बियाच्वंगु दु । थज्याःगु परिप्रेक्ष्यय् अहिंसा, मैत्री व करुणाया सन्देश आत्मसात याइपिं बौद्धतय्सं लायात सहज खाद्य वस्तुया रुपय् सेवन यानाच्वनेगु गुलि उचित खः ? बुद्धं प्रत्यक्ष रुपं ला नयेमज्यू मधाःगु मतलब थुकिया सेवन सामान्य खः धयाबिज्याःगु खः ला ? छु मांशाहारयात बौद्धतय्सं स्वाभाविक कथं काये ज्यू ला ? थ्व विचारणीय खँ खः ।  "
https://nepalbhasatimes.com/38971,बिचाः,???? ???????? चर्हे,कानूनया कि अदालतया राज ?,"नेपालभाषा मंकाः खलः थः हे जनसंगठन खः, उकिं थुकियात सरकारय् दर्ता याः वनेमाः धइगु सवाल हे जुइमखु । खलः, पुचःयात मखु, म्हं म्हं दुजः दयेकेगु धकाः नं यात, तर इमित अधिवेशनय् दनेगु व ल्ययेगु अधिकार मबिउ । थ्व खँय् विवाद जूबलय् सकसिनं पारित यानातःगु विधान स्वयाः नेतृत्वं छु न्ह्याकाच्वन, उकिया अनुसारया खँ जुल । राज्यया गुगुं अंगय् उजुर याः वनेगु नं मदु, याः वनेगु मती नं मदु । तंचाःपिं नं उकिया नेतृत्वलिसे हे तं चायाः वास्ता मयाःसा म्वाःल धकाः च्वंपिं नं च्वन ।                                                         नेवाःतय्गु राष्ट्रिय संगठन नेवाः देय् दबू धाःसा संघसंस्था दर्ता ऐनकथं जिल्ला प्रशासन ज्याकुथि (सिडिओ अफिसय्) दर्ता यात । अथे जूबलय् कोषाध्यक्षं उजुर याःबलय् अध्यक्ष हाजिर जू वनेमाल, सिडिओ अफिसं आदेश बिउबलय् थम्हं चीका छ्वःम्ह कोषाध्यक्ष नं नाला कायेमाल । ताः ईलिपा नेपालभाषा मंकाः खलःयात थम्हं ताःतुनाथें अभियाननापं न्ह्याकातयागु ऐतिहासिक महत्वनापं दया च्वनेधुंकूगु दबू छेँ दनेगु निंतिं येँ महानगरपालिकापाखें बजेट चूलाइगु जुल । थथे जूबलय् ध्यबा कायेत हे दर्ता जुइमाःगु जुल । कानूनी अस्तित्व क्यनेमाःगु जुल । थ्व जूबलय् दर्तावाल मंकाः खलः व दर्ता मदुगु मंकाः खलः धकाः नं धायेगु यात । नेवाःतय्गु दथुइ गुलिखे गुथि अझ नं सरकारय् दर्ता मदु । थवंथवय् सल्लाह साउति ब्याकाः न्ह्याकाच्वंगु दु । थाकुलिया आदेश पालन यानाः न्ह्याका वयाच्वंगु दु । बैंक खाता गुथिया नामय् मखुसां स्वम्ह प्यम्ह थाकुलि, न्वकू, स्वकुलि, छ्याञ्जे, दांभरिं इत्यादिया व्यक्तिगत नामं सामूहिक खाता चायेका नं न्ह्याकाच्वंगु दु । थुकथं राज्यया कानूनी शिकञ्जां पिने च्वनाः नं आपालं ज्याखँ त जुया वयाच्वंगु हे दु । कानूनी शिकञ्जाय् दुहां वन धाःसा राज्यया नामं सरकारी कर्मचारीतय्गु खँ न्यना च्वने मालीगु व इमित लय् तायेका च्वने माली धकाः नेवाःतय्सं बिस्कं थःगु हे अस्तित्व तयाः गुथि न्ह्याका वयाच्वंगु दु, खलः, पुचः, पाःलाः नं न्ह्याका वयाच्वंगु दु । थज्याःगु स्वया खना वयाच्वंपिं नेवाःतय्गु लागिं अदालतया छगू फैसलाया लिधंसाय् महान् व गौरवशाली, शहीदया हिं बुलातःगु ध्वाँय् ज्वना जुइपिं धाःपिं राजनीतिक दलया हालत व स्थिति चक्कर गालय् ठक्कर नःवंगु खनाः अजू चायापुसे नं च्वं ! न्हिले मास्ति वगु खँ नं जूगु दु । एकीकरण जुयाः, ल्वापु जुयाः, बायाः नं गय् गय्, गथे गथे जुइधुंकल, अले हाकनं निर्वाचन आयोगं न्हापा एकीकरण जुल धकाः धाःगु व आः वयाः ज्या ख्यलय् मंत, आः हाकनं एकीकरण यायेगु खःसा १५ न्हुया दुने निवेदन तःवा धकाः धाःगु नं दुने दुनें क्या गजबगु काइते भाय् धकाः धायेमास्ति वयेका बिउगु दु । २०४० सालय् सूर्यबहादुर थापायात महाअभियोग तयाः चीका छ्वःबलय् चीकूपिं ला राष्ट्रिय पञ्चायतया सदस्यत हे खः, तर इमित नं परिचालन याःपिं धाःसा दरवारिया भूमिगत गिरोह धकाः धाःथें आः नं बालुवाटारय् महान्यायाधिवक्तां ड्राफ्ट याःगु फैसलाय् हे न्यायाधीशं ज्या याःगु धइगु हुइनाभुइना नं न्यने दयाच्वंगु दु । न्ह्यागु हे जूसां अदालतया फैसला ला अदालतया फैसला हे खत । मेगु खँ ला एकीकरण जूगु खँ थः दुने हे सुयातं चित्त बुझे मजुयाः तःगु मुद्दा मखु, मेम्हसिनं हे तःगु मुद्दां देय्या सत्तारुढ दल हे एकीकरण मजूगु धकाः धयाबिउगु नं गजबया खँ खः । थुलि जक मखु प्रधानमन्त्री नं धारा ७६ (१) कथंया मखु धारा ७६ (२) कथं या प्रधानमन्त्री जूवन । खतुं लोकतान्त्रिक समाजय् कानूनी राजया महत्व दु । देय्या मूल कानून संविधानया अन्तिम व्याख्या यायेगु अधिकार सर्वोच्च अदालतयात बियातःगु दु । तर थ्व कानूनी राज स्वयां नं अदालती राज जूवंगु प्रत्यक्ष हे स्वयेखन, न्यनेखन । थुगु पुस्ताय् म्वानाच्वंपिंसं पञ्चायतंनिसें गणतन्त्र तक स्वयेखन, टेलिफोन छगः हे मदुगुनिसें कयाः विदेशय् च्वंपिं नाप ख्वाः ख्वाः स्वयाः खँ ल्हायेगु तकं याये खन धकाः धाःथें राजनीतिक ख्यलय् नं अनेतनेया घटना स्वये खने दयाच्वंगु दु । ‘इमिगु अदालतं शासित जुइ झी मयः’ धइगु इन्टरनेशनल म्येँ हालीपिं, सत्ता विरोधी संघर्षय् थःगु जीवन पानावःपिं, जेलनेल भोगे यानावःपिं, द्वलंद्वः शहीद दयेकूपिं, अवज्ञा यायेगुली हे थःगु साहस खंकीपिं, अले बुर्जुवा शिक्षा बहिष्कार यायेगुनिसें कयाः समाजय् परम्परागत रूपं न्ह्याना वयाच्वंगु सकतां खँया विरुद्ध लगे जुयाः न्हूगु जनवादी समाज दयेकेगु खँ ल्हाना जुइपिं मनूत आः अदालतया आदेश छगुलिं आनका तान जुया जूगु खनाः कन्ना चायापु । थ्व खँ धाथें हे न्ह्यथनेबहगु जक मखु, थुपिं थुज्वःगु अवस्थाय् गथे यानाः लाः वन धकाः विश्लेषण यायेगु नं उत्तिकं उपयुक्त खँ जूगु दु । ताःहाकःगु विश्लेषण याना मच्वनेगु खःसा संसदीय भास धाःगु थ्व हे खः । चकंगु ख्यः थें च्वंसां ध्वप खः । तर नेपालय् कम्युनिस्ट राजनीति हे संसदवादी भासय् वा ध्वपय् दुने धुंकूगु अवस्थाय् राजनीतिक ल्याःचाः नं उकथं हे जुइगु ला निश्चित खः । थुगु हे ध्वपया राजनीतिइ सु न्ह्यःने लाः ? थ्व हे खँया आधारय् आः त्याःबूया राजनीति जूवनी । खतुं संसदीय राजनीति दुने नं गुलिखे मनूत आदर्शवान्, लोकतन्त्रया सिद्धान्त, संविधानवाद्या सिद्धान्त नालीपिं दु । तर इमित नं लिउने लाकाः आःया राजनीति न्ह्यानाच्वंगु दु । अदालतं २०७५ जेठ ३ गतेया अवस्थाय् हे लित हयाः पुलांगु नेकपा (एमाले) व नेकपा (माओवादी केन्द्र)या अस्तित्व कायम हे दनीगु खँ धयाबिसेंलि नेतात नं उकथं हे लामबद्ध जूवंगु दु । धारा ७६ (१) कथं बहुमतया सरकार मखसें आःया सरकार धारा ७६(२) कथंया संयुक्त सरकार जूवंगु दु । थुकी माओवादी केन्द्रं समर्थन लित कयाबिल धायेवं सरकार क्वःदली । तर एमालेया विद्रोही पक्ष धाःपिं नं एमालेया हे सांसदया गिन्तीइ लायेधुंकूगु अवस्थाय् आः माओवादीं सरकारयात बियातःगु समर्थन लित का हे काल व जनता समाजवादीया ३२ मध्ये २२ म्ह सांसदया जक समर्थन कायेफत धाःसां नं हाकनं एमालेया नेतृत्वय् न्हूगु सरकार दयेकेफइ । थ्व न्हूगु दयेकीगु सरकार क्वःथले धकाः जूपिं माधव नेपाल पक्षया सांसदतय्गु नं छ्यंग्वःया गिन्ती ला जुइ, तर इमिगु छुं भूमिका दइ मखु । थथे जूगुलिं इमिसं हाकनं माओवादीया हे समर्थन कयाः माधव नेपालयात प्रधानमन्त्री दयेकेगु पासा ह्वाःगु दु । तर थ्व पासाया खेलयात ओली पक्षं नालाकाइगु खनेमदु ।"
https://nepalbhasatimes.com/39039,बिचाः,???? ????????? दुतिया,झन् झन् अन्यौलय् देय्या राजनीति,"पंचायतकालय् मण्डले विद्यार्थी संगठननाप ल्वायेत दक्व धइथें विद्यार्थी संगठनत छथाय् च्वनाः सत्ता पक्षया विद्यार्थी संगठन नेपाल विद्यार्थी मण्डल ल्वाइगु खः । उगु इलय् अनेरास्ववियु नामं वामपन्थी खेमाया सकल विद्यार्थी संगठन व नेविसंघया नामं नेपाली कांग्रेस पक्षया प्रजातान्त्रिक खेमाया विद्यार्थी संगठन राजनीतिक रुपं खडा जुयाच्वंगु खः । नापं अखिल व नेविसंघ मिले जुयाः नं अबलय् गबलें गबलें पंचायती ब्यवस्था वा तात्कालीन सत्ता विरुद्ध ल्वायेगु याः । नेपाल विद्यार्थी मण्डलयात फयांफछि स्वनिगः जक मखु, स्वनिगलं पिने नं बुकेगु यानाच्वंगु खः । २०२४ सालय् प्राप्त जूगु अज्याःगु विद्यार्थी युनियनया चुनावयात नेपाली कांग्रेस व नेविसंघ अले वामपन्थी घटक व अनेरास्ववियुं थःपिनि राजनीतिक मञ्चकथं प्रयोग यानाच्वंगु खः । थौं वयाः अनेरास्ववियु व नेविसंघ खुलमखुल्ला राजनीतिक संगठनकथं न्ह्यःने वःगु जक मखु इमिगु मातृ संगठन थीथी वाम घटक व नेपाली कांग्रेस नं राजनीतिइ न्ह्यःने खने दयाच्वंगु दु। तर विडम्बना न्हापा गथे नेपाल विद्यार्थी मण्डलं पंचायती ब्यवस्थाया जक पृथपोषण यानाः गुण्डागर्दी शैलीं सत्ता टिके यायेत ज्या याइगु खः । थ्व इलय् नं विद्यार्थीतय् माग व आवश्यकता स्वयां नं सत्ता टिके यायेगु व थःगु मातृ पार्टीया न्ह्याःगुकथंया कमिकमजोरी, गल्ती, अनैतिकता जूसां मौन च्वनेगु ज्या थुमिसं यानाच्वंगु दु ।                                                         म्हिगः थःपिनि मातृ संगठन वा पार्टी सत्ताय् वनाः मचिकंया भाः, पेटोलया भाः व थीथी उपभोग्य सामानया भाः थकाइगु इलय् थुपिं विद्यार्थी संगठनं थःगु हे मातृ पार्टी विरुद्ध नं आन्दोलन याना क्यंगु इतिहास नेविसंघ व अखिलयाके दु। तर थ्व इलय् सछि व नीतका वंगु तूचिकं निसः व नीतका काःसां, ४६ तकां लाःगु पेटोल ११९ तका काःसां अले वस्तुया भाःनं झिदुगं नीदुगं अप्वः जूसां थुपिं विद्यार्थी संगठनं सः थ्वयेकूगु खनेमदु। उलि जक मखु, मातृ संगठनया सः बेथासय् हे लाःसां उकियात हे नतमस्तक जुयाः क्वबियाः लहै लहैलय् वनाः आत्मबलिदान यायेगु ज्या यानाच्वंगु दु। देसय् अप्वःगु भ्रष्टाचारया उन्मूलन, हाकुबजाःया नियन्त्रण, चोरी, डकैटी, बलात्कारया उन्मूलनयात प्रगतिया लँपुइ यंकेगु ज्याय् पार्टीया निर्देशन वा आदेशयात लना च्वनेगु ज्या विद्यार्थी संगठनतय्सं यायेम्वाः । थःगु हे कथंया नीति, निमय व छगू ल्याखं अनुशासन दयेकाः उकिया आधारय् न्ह्याः वनाः युवा पुस्तायात नैतिकवान यायेगु ज्याय् विद्यार्थी संगठनं न्ह्याबलें गतिविधित सञ्चालन याना च्वनेमाःगु खः । तर थौं अज्याःगु वातावरण सिर्जना जुयाच्वंगु खनेमदु । मातृ संगठनया अभियान ताःलाकेत भातृ संगठनतय्सं ग्वाहालि यायेगु व भातृ संगठनयात संकट जुइगु इलय् मातृ संगठनं राजनीतिक हैसियतं छु गुकथं ग्वाहालि यायेगु चलन पंचायतकालय् जक मखु, प्रजातान्त्रिक शासन पद्दतिया विकास जुइ धुंकाः नं निरन्तरता कयाच्वंगु खः । मातृ संगठनया अभियान ताःलाकेत भातृ संगठनतय्सं ग्वाहालि यायेगु व भातृ संगठनयात संकट जुइगु इलय् मातृ संगठनं राजनीतिक हैसियतं छु गुकथं ग्वाहालि यायेगु चलन पंचायतकालय् जक मखु, प्रजातान्त्रिक शासन पद्दतिया विकास जुइ धुंकाः नं निरन्तरता कयाच्वंगु खः । तर थौं खुल्ला राजनीतिक वातावरण व सहज राजनीतिक वातावरण चूलागु कारणं खइ, आः सुयातं चिउताः दयाच्वंगु खने मदुसा, अज्याःगु वातावरण नं खनेमदु। भातृ संगठनतय्सं छु ज्या यानाच्वन धइगु मातृ संगठनं सिउ । न त मातृ संगठनया मिलन, विछोड वा गूट उपगूट दयेकाः पार्टी विभाजन व टुटफुट यायेगु बालहठ जुयाच्वंगुया विषयय् भातृ संगठनं सचेत यायेगु यानाच्वंगु दु। थ्व वर्गीय संगठनयात दबाव समूह, सहयोगी समूह वा नीति कार्यान्वयन समूहकथं विकास यायेगु पहल निरन्तर मयागुया लिच्वः खः । म्हिगः नेविसंघया इतिहास नेपाली कांग्रेसया निर्देशनं तयार यानातःगु दयाच्वनी । अनेरास्ववियुया इज्जत वामपन्थी राजनीतिक दलतय्सं बचे यानातःगु दइ । तर थ्व परम्पराय् आः गाक्कं ¥हास वःगु दु। थ्व इलय् नेविसंघ व अखिलं मातृ पार्टीया नेता जूपिंसं तकं उकियात आदर्शकथं नालाकाःगु खनेमदु । थौं लोकतन्त्र रक्षाया लागि कम्युनिष्ट विरुद्ध ल्वायेगु कांग्रेस सभापति शेरबहादुर देउवां घोषणा याःगु दु। म्हिगः लोकतन्त्रयात नारायणहिति दरवारय् बह्रः तयाः देसय् संकट ब्वलंकेगु ज्या याःम्ह शेरबहादुर देउवा हे खः । आन्दोलनया मैदानं हे हथाय्पथाय् चायाः दौरा सुरुवाल पुनाः सूर्यबहादुर थापाया थासय् थः नं छम्ह जुजुया पहरेदार जुयाः ज्ञानेन्द्र सरकारयात सबल यायेगु ज्या अबलय् शेरबहादुरं याःगु खः । प्रजातन्त्र व लोकतन्त्रया हत्या लोकतान्त्रिक पद्धतियात स्थापित याःगु शक्तिं हे याःगु खःसा थौं उकिया अःखः थः प्रगतिशील जुयाः कम्युनिष्टतय्सं दरवारय् सत्ता बुझे याइन धकाः हाला जूगु अवस्था दु। म्हिगः थम्हं दरवारयात सत्ता बुझे याये यंकूथें आःया अन्यौलपूर्ण वातावरणया निकास नं दरवार हे जुइफुगु वयागु अनुमान जुइफु। तर थौं ई आपालं परिवर्तन जुइधुंकूगु दु। म्हिगःया सत्ता व थौंया सत्ता दथुइ आपालं भिन्नता वयेधुंकूगु दु । कम्युनिष्टतयस्ं सर्वसत्तावाद हावी यानाच्वंगु तर्क थौंया मखु। कम्युनिष्टत सत्ताय् वंसानिसें उमिसं थ्वयेका च्वंगु सः खः । अथे खःसां चुनावं वःगु सरकारयात सर्वसत्तावादी धकाः द्वपं बीगु गुलित उचित? थुखे नं राजनीतिक पार्टीतय्सं ध्यान तयेमाः । म्हिगः पंचायती ब्यवस्थां गुकथं सर्वसत्तावाद हावी यानाच्वंगु खः । जुजु ज्ञानेन्द्रया पालाय् नं उकथं ज्या याःगु खः । आः उकियात परिवर्तन यायेमाःगु अवस्था दु। कम्युनिष्ट घटक सत्ताय् थ्यंसां वा प्रजातान्त्रिक शक्ति हे सत्ताय् च्वंसां म्हिगःया प्रतिगमनकारी शक्ति खनाः सतर्क जुइगु त्वःते मजिउ। पंचायत, प्रजातान्त्रिक बहुदलीय शासन पद्दति स्वयां नं संविधानसभां तयार यानातःगु संविधानकथं मुलुक चले जुइधुंकूगु इलय् सामान्य खँय् नं राजनीतिक पार्टीत म्वाः मदुगु द्वपं बियाः आः कम्युनिष्ट विरुद्ध छप्पँ जुयाः ल्वायेगु ई वल धकाः मूल्यांकन यायेगु पाय्छि मखु। बरु इमिसं याःगु कमि कमजोरीयात न्हाय्कनय् ख्वाः क्यनेथें क्यनाः थःगु कमि कमजोरीयात चिइकेगु वातावरण तयार याये फयेकेमाः । म्हिगः सत्ताय् थ्यनीगु इलय् फुक्कं पाय् छि, आः सत्तां पिने लायेवं छुं नं खँयात स्वीकार यायेगु जुइमखु धइकथं मूल्यांकन यायेगु उचित मजू । सारा जनतायात सुधारात्मक सोच व परिवर्तनया लागिं प्रशिक्षित यायेत विद्यार्थी संगठनतय्सं मातृ संगठनयात सल्लाह बी फइगु वातावरण तयार यायेमाः । वर्गीय संगठनपाखें मातृ संगठनयात सदां रचनात्मक सुझाव व ग्वाहालि याये फयेकेमाः । अले जक सुनां सुयातं तेरे मदइगु वातावरणया अन्त्य जुइ । बल्ल न्हूगु नेपालया नारा सार्थक जुइ ।"
https://nepalbhasatimes.com/45202,बिचाः,११४२ थिंलागा द्वादशी ,देय्यात समाजवादी लँपुइ यंकेगु लँपु छु?,"देय्या मुख्य राजनीतिक दलमध्ये काँग्रेस व एमाले सत्ता व शक्तिया हे राजनीतिइ सनाजूगु जक खनेदुृ । रणोद्दीप सिंहयात स्यानाः सत्ता ल्हाःतय् काःम्ह वीर शम्शेर, धीर शम्शेर खलकं बेलायतया ताबेदारी यानाः सत्ता बल्लाकेगु अले जनतायात हिति तयाबिइगु, अस्पताल दयेकाबिइगु, घण्टाघर तयाः लय्तायेका तयेगु थुज्वःगु भौतिक विकासया जक खँ ल्हानाजूगु दु ।                                                         जनता समाजवादी पार्टी थुज्वःगु दलं नं समाजवाद धकाः धाःसां इपिं मूलतः अधिकारया नितिं ल्वाइगु पार्टी जुयाच्वंगु दु । संसदय् दुगु नेमकिपालिसें मेमेगु चिचीधंगु दलत जन्मजात हे विरोधी दल जक खनेदुगु दु । इमिसं सही खँ हे ल्ह्वनाः विरोध यानाजूसां शासनय् गुगुं हैसियत मदुगुलिं छुं लगे मजू । अथे जूगुलिं शासनय् ल्हाः नं दुगु अले सतकया एजेन्डा नं दुगु दल धाइगु माओवादी जक खनेदुगु दु । ३० दलया नेतृत्व यानाः सतकय् आन्दोलन नं यायेगु, लिपा उकियात त्वःताः एमाले, काँग्रेसलिसे हे हिसाब किताब यानाः च्वनेगु रणनीति म्हिताः व अनेक उछलकुद यानाः माओवादीं थःत सतकछाप दल दयेकेगु षडयन्त्रपाखें आःतक बचे हे जुयावयाच्वंगु दु । तर थथे याःबलय् शासकीय दलत नाप जानाः सतकया एजेन्डा धाःसा गुलिखे सवालय् त्वःतूगु दु । थुकथंया स्थिति जूगुलिं नेपाःयात समाजवादपाखे यंकेगु संविधानय् हे च्वयातःगु लँपुया स्पष्ट ज्याझ्वः माओवादीं जक बिइफइ धाइगु खँ सीदु । यदि माओवादीया दस्तावेज नं नां जक जुल धाःसा औपचारिकताय् जक सीमित जुल धाःसा नेपाः पुँजीवादी दिशाय् न्ह्याः वनीगु अले अझ अझ आः अमेरिकाया चंगुलय् लाः वनीगु निश्चित प्रायः खः । माओवादीं शान्ति प्रक्रियाय् वयेधुंकाःया थःगु ज्याखँ व अवस्थायात गम्भीरतापूर्वक समीक्षा यायेगु धकाः धाःगु दु । समाजवादया लँपुइ हे थःत प्रतिबद्ध क्यंगु दु । समाजवाद धाल धायेवं हे व्यक्तिया योग्यता व क्षमता कथं राज्यं कायेगु अले वयात वयागु योगदान कथं बीगु धकाः धाइगु जुइ । व्यक्तिया योग्यता कथं कायेगु व वयात वयात माःकथं बीगु धकाः धाइगु साम्यवादया खँ जुइ । साम्यवादय् थथे जुइ धकाः कार्ल माक्र्सं हे च्वयातःगु खँ खः । आपाः सैद्धान्तिक गन्थन मयासें थौंया नेपाःया परिवेश स्वयेगु खःसा राज्यं व्यक्तिया क्षमताकथंया ज्या कायेफयेकेमाल, अले वयात उकथंया ज्याला बीफयेकेमाल । थुकिया नितिं कलकारखाना सरकारं नं चायेकेमाल, निजी क्षेत्रयात नं चायेकेबीमाल, अले स्वतन्त्र पेशाव्यवसायात नं उत्तिकं हःपाः बीमाल । विदेशय् वनाः कमे याःवनेमाःःगु वाध्यतायात अन्त्य यायेमाल । मेता खँ २०५१ सालय् एमाले सरकारय् वनीगु खनेदुसेंलि सरकारय् वनाः कम्युनिस्ट नीति व कार्यक्रम ला हये नं फइमखु, लागू नं यायेफइमखु । बैंक, जग्गाजमिन व कारखाना राष्ट्रियकरण यात धाःसा ला चिलीइ निर्वाचित प्रधानमन्त्री एलेन्डेयात सिधयेका बिउथें सिधयेका बिइफु धकाः धाइगु खँ जुल । अले वामबुद्धिजीवी व एमाले दुनेया हे अध्ययनशील नेतातसें स्कान्डेभियन देसय् थें कल्याणकारी समाज व राज्यया सिद्धान्त नालेमाली धकाः धाइगु बुद्धि पिकाल । थ्व हे कथं वृद्धभत्ताया सुरुवात जुल । तर कल्याणकारी समाजया सिद्धान्त हे नालेगु खःसा शिक्षा व स्वास्थ्ययात मुक्कं सरकारं हे जिम्मा कायेमाः । थ्व हे कल्याणकारी राज्य वा समाजया सिद्धान्तया मूल खः । थव खँय् नं आः बिचाः यायेमाःगु दु । लोककल्याणकारी राज्य व्यवस्था नालेवं तुं समाजवादी अर्थव्यस्थाया नितिं पंगः जुइगु मखु । तर नेपाः दुनेया जनशक्ति, स्रोत व साधनया पहिचान व परिचालनया सवाल मुख्य जू वनी । नेपाःया जनशक्ति ला विदेशय् हे वनाच्वंगु दु । थन विदेशय् सिकं स्वदेशय् हे आम्दानी यायेफु धकाः खास खास नमुना क्यनाः प्रेरित यायवं तुं नमुना खँ हे आम जुइफइमखु । मेता खँ माओवादीं शान्तिपूर्ण समाजवादी क्रान्ति यायेगु खँ धाःगु दु । नेपालय् आः पुँजीवादी जनवादी क्रान्ति यायेगु धकाः माओवादीं जनयुद्ध ल्वाःगु खः । नौलो जनवादी क्रान्ति धाइगु नं पुँजीवादी जनवादी क्रान्ति हे खः । अर्थात् मजदुर किसान एकताया आधारय् राष्ट्रिय पुँजीपतितय्त नं ल्हाःतय् कयाः सामन्तवाद व विदेशी पुँजी ज्वनाजूपिं दलाल पुँजीपतियात क्वःथलेगु हे पुँजीवादी जनवादी क्रान्ति खः । न्हापाया लोकतान्त्रिक क्रान्ति सामन्तवादया विरोधय् पुँजीपपितसें यात, आः लिपा वनाः पुँजीपति व सामन्तत मिले जुल, इमिसं क्रान्ति याइमखु अथे जूगुलिं न्हूगु लोकतान्त्रिक क्रान्ति सर्वहारावर्गया हे नेतृत्वय् जुइ । थुगु क्रान्ति धुंकाः समाज पुँजीवादी दिशाय् मखु, समाजवादी दिशाय् न्ह्याकेयंकेगु धकाः धायेगु याः । विशेष यानाः अफ्रिका व ल्याटिन अमेरिकाया देय्तसें थःगु राष्ट्रिय मुक्ति आन्दोलन क्वचायेकाः विकासया समाजवादी मोडेल नालाकाःगु व उबलय्या सोभियत संघनाप सत्तीक स्वापू तयाः ज्या याःगु खः । थ्व हे खँ थनया वाम बुद्धिजीवी व कम्युनिस्ट पार्टी दुनेया सिद्धान्तकारतसें ल्ह्वनाच्वंगु खँ खः । राजतन्त्र मदयेधुंकाः सामन्तवादया हा ला मन्त तर उकिया अवशेष न्हंकेगु ल्यं दनि अले देय्यात अथें त्वःतल धाःसा पुँजीवाद उन्मुख जुइगुलिं यानाः राज्यं समाजवादी कार्यक्रम हयाः समाजवादपाखे उन्मुख यायेमाः धयागु इमिगु खँ दु । थ्व खँ आः सैद्धान्तिक विषयवस्तु व महाधिवेशनय् न्ह्यब्वयेत दयेकेगु दस्तावेजया खँ जक मखुसें व्यावहारिक रूपं हाथ्या जू वःगु दु । नेपाःया राजनीतिइ भूराजनीति अर्थात् भारत, चीन, अमेरिका व युरोपियन युनियनया उत्तिकं ल्हाः दु । नेतातय्त ल्हाmतय् कयातःगु दु । दलालत लहिनातःगु दु । थुगु अवस्थाय् थुगु हाथ्याया सामना यायेगु अःपुगु खँ मखु । हालया नेपाल राष्ट्र बैंकं पिथंगु आर्थिक परिसूचकं नेपाःया अर्थतन्त्र बांलाः मजू धकाः क्यनाच्वंगु दु । व्यापार घाटा न्हिया न्हिथं उप्वयाच्वंगुलिं राष्ट्र बैंकं हे विलासिताया वस्तु निर्यात यायेमते धाःगु दु । थुगु अवस्थाय् देय् न्ह्याका यंकेगु अःपुगु खँ मखु । थुकथंया अवस्था दुसां आः झीत माःगु धाइगु नेपाःयात समाजवादपाखे न्ह्याकायंकेगु ज्याझ्वः माःगु दु । थुगु ज्याझ्वःयात सरकारं नालाकयाः न्ह्याकेमाःगु दु । नेपाली काँग्रेसया अर्थमन्त्रीपिं महेश आचार्य व रामशरण महतपिसं नेपाःयात बजार अर्थतन्त्रय् यंकेगु धकाः सरकारी स्वामित्वया कलकारखानात भकाभक मियाछ्वःगु तसकं दुर्भाग्यपूर्ण खँ खः । हेटौँडा कपडा कारखाना, जनकपुर चुरोट कारखाना इत्यादियात म्वाका हयेमाःगु दु । भ्वँ, चिनी, उद्योग हानं चायेकेमाःगु दु । स्वदेशी लगानीयात फयांफच्छि हःपाः बीमाःगु दु । सुचना व प्रविधिया विकासं यानाः हलिमय् हे छुं छथ्वः मनूतय्गु् ल्हाःतय् सारा पुँजी व सम्पत्ति जम्मा जूवंगु दु । हलिमय् हे दुपिं व मदुपिनि गाः तगाः जूगु दु । थ्व अवस्थाय् समाजवादया आवश्यकता झन् तच्वल धकाः धाइगु खँ पाय्छि खः । तर नेपालय् थुकथं मजृुइकेत ज्याझ्वः माल ।"
https://nepalbhasatimes.com/45144,बिचाः,११४२ थिंलागा नवमी,आदिवासी लिम्बुतपाखें सयेकेमाःगु खँ,"थुगुसी संयुक्त राष्ट्र संघं ‘सुं नं त्वःमफिके, आदिवासी जनजाति व न्हूगु सामाजिक सम्झौताया आह्वान’ धयागु नारा बिउगु दु । राष्ट्र संघ बिउगु थ्व नाराया आसय ‘सुयातं नं त्वःमफिके अले आदिवासी जनजातितलिसे न्हूकथंया सामाजिक सम्झौता यायेमाः’ धयागु खः । विश्वन्यंकंया आदिवासी जनजातितलिसे उपिं च्वनाच्वंगु राज्यं उमित न्ह्यःने हयेगु नितिं न्हूगु कथंया सामाजिक सम्झौता यायेमाः धाःगु खः ।                                                         राज्य धयागु हे सामाजिक सम्झौता जुयाः निर्माण जुइगु खः । राज्यं नागरिक व समुदाययात संरक्षण यायेगु भाला काइ अले राज्ययात कर पुलेगु नागरिक व समुदायपाखें याइ । थुगु ल्याखं स्वल धाःसा आदिवासी जनजातितलिसे न्हापांनिसें गुगु कथं राज्यं सामाजिक सम्झौता याना वयाच्वंगु खः, आः उलिं मगात, उमिगु पहिचान, सभ्यतानिसें उमित न्ह्यःने यंकेगु निंतिं न्हूगु सम्झौता यायेमाः धाःगु खः । थ्व हे भावयात थुइका थुगुसी राज्यलिसे न्हूगु कथंया सम्झौता यायेगु कुतः लिम्बु आदिवासीतय्सं याःगु खनेदु । लिम्बु आदिवासीतय्सं वंगु मंसीर १७ व १८ गते लिम्बु÷याक्थुङया थरगत संस्थातय्गु प्रतिनिधि कथं छकलीटाय् भूमि सम्बन्धि ऐतिहासिक बैठक÷भेला यात । तेह्रथुम जिल्लाय् याःगु उगु बैठकयात उमिसं २०२५ सालया छकलीटार बैठकया निरन्तरताया रुपय् काःगु दु । २०२५ सालया मंसीर १७ व १८ गते छकलीतारय् झिगू लिम्बु व झिंन्हय्गू गतू थुमया अधिवेशन यानाः राज्यं भूमिसुधारया नामय् थःपिनिगु भूमि लाकाकायेत दयेकूगु भूमि सम्वन्धी ऐन २०२१ या विरुद्ध मंकाः कथं निर्णय यानाः राज्यया उगु पलाःयात कयाः विधिवत कथं हे असहमति प्वंकूगु खः । व हे न्हि लाकाः थुगु्सी लिम्बु÷याक्थुङतय्सं व हे थाय् छकलीताय् वनाः भूमि सम्बन्धि भेला÷बैठक यानाः तसकं महत्वपूर्णगु निर्णय याःगुदु । उमिसं थ्व बैठकं यक्व कथंया निर्णय यानाः लिम्बुतय्गु सामूहिक, सांस्कृतिक व परम्परागत भूमिया संरक्षण यायेगु नापं नियन्त्रणय् कायेगु निंतिं लँपु नं तयार याःगु दु । उमिसं याःगु मूल निर्णय धयागु लिम्बु आदिवासीतय्गु पुख्यौली नापं सांस्कृतिक थातथलो, भूमि, भूभाग नाप स्वानाच्वंगु सम्पदा, अध्यात्मिक, ऐतिहासिक नापं पुरातात्विक थाय् व प्राकृतिक स्रोततय्गु सवालय् थःपिनिगु हकदावी यायेगु खः । विक्रम संवतु १८४२ य् सेनकालिन राज्यलिसे जूगु सम्झौता, विक्रम संवतु १८३१ य् तसल्ली मुलुकी अर्थात लालमोहरपाखें प्रमाणित मुलुकलिसेया सन्धि सम्झौतालगायत राज्यपाखें जारी दस्तावेजतपाखें स्वीकार याःगु पुरापुर्वकालनिसेंया रितिथिति नापं स्वायत्तता व स्वशासितया रुपय् दुगु लिम्बुवान भूमि÷याक्थुङ विशिष्ट सन्धि भूमि नं खः धकाः दावी याःगु दु । युएनड्रिपया धारा ३७ य् अज्याःगु कथंया सन्धि सम्झौता कार्यान्वयन याकेगु अधिकार सम्वन्धित आदिवासीतय्के दइगु जूगुलिं राज्यं उकियात कार्यान्वयन यायेमाः धकाः च्वयातःगु दु । उकिं हे लिम्बुतय्सं न्हापा थःपिंलिसे राज्यं याःगु सम्झौतायात आधार कया आः अज्याःगु भूमियात समुदायया निंतिं हे लित कायेगु कथंया नीति दयेकूगु दु । उकिया नितिं लिम्बुत छप्पँ छधी जुयाः वनेगु अले राष्ट्रिय निसें अन्तर्राष्ट्रिय कानुनयात नाला वनेगु धकाः धाःगु दु । आदिवासी लिम्बुतय्गु सृष्टि जीवनलिसे स्वानाच्वंगु भूमि, भूभाग नापं थातथलो परापूर्वकालनिसें हे प्रथाजनिक व्यवस्था कथं समुदायपाखें हे संरक्षण, सम्वद्र्धन, हकभोग कायम याना वयाच्वंगु पुख्यौली नापं प्रथाजनित सामुदायिक खः । थुगु भूमि आदिवासी लिम्बुतय्गु इतिहास, अस्तित्व व पहिचाननाप स्वानाच्वंगु अले गबलें नं ब्यागलं तये हे फइमखु । लिम्बु व राज्यया दथुइ विक्रम संवत् १८२४ या स्यारा मोहर, वि. सं. १८३१ या तसल्ली मुलुकी लगायतया तत्कालिन व वर्तमान राज्यलिसे जूगु सन्धि सम्झौताय् स्वीकार यानातःगु आन्तरिक सार्वभौमिकता, स्वायत्तता, स्वशासन नापं पुलांगु अधिकारयात अभ्यास यानाः नेपाःया संविधानया प्रस्तावनाय् लिपिबद्ध जूगु जनताया सार्वभौमिक अधिकार, स्वायत्तता व स्वशासनया अधिकार नापं धारा ५६ या ५ य् स्वायत्तता, विशेष व संरक्षित क्षेत्रया अभ्यासयात ध्यानय् तयाः धकाः अथे भेला याना थःपिनिगु लँपु तयार याःगु खः । अथे हे नेपाल पक्ष राष्ट्र दुगु नागरिक राजनीतिक अधिकार सम्वन्धी अनुवन्ध १९६६, आर्थिक, सामाजिक नापं सांस्कृतिक अधिकार सम्वन्धी अनुबन्ध १९९६, फुक्क कथंया नश्लीय विभेद उन्मुलन यायेत महासन्धी १९६९, आदिवासी जनता नापं ट्राइबल अधिकार सम्वन्धि अन्तर्राष्ट्रि श्रम संगठन १६९, आदिवासी अधिकार सम्वन्धी संयुक्त राष्ट्रसंघीय घोषणा पत्र २००७ लगायतया मानव अधिकारया दस्ताबेजयात आत्मासाथ यानाः उगु कथंया योजना दयेकूगु खः । लिम्बु÷याक्थुङ नापं उगु भूभाग दुपिं मेपिं आदिवासीतय्गु प्रथाजनित भूमी अधिकारयात उच्च सम्मान यासें थःपिनिगु पुर्खा व अग्रजतय्सं इतिहासनिसें वर्तमान तक नं थःपिनिगु सामुहिक भूमि ल्यंका तयेत याःगु त्याग, बलिदान, प्रतिरोेधया थीथी आन्दोलनयात तकं लुमंकूगु दु । थ्व फुक्क कथंया ज्या धयागु लिम्बुतय्सं आः थःपिंलिसे राज्यं न्हूगु कथंया सम्झौता यायेमाः धकाः सः थ्वयेकेगु कथंया योजना खः धकाः धायेफइ । थुगु कथं लिम्बुतय्सं आः थःपिनिगु भूमियात लित कायेगु कथंया योजना दयेकूगु दु । आदिवासीतय्गु हकय् भूमि धयागु प्रमुख विषय खः । आदिवासीतय्सं दकलय् न्हापां भूमिइ दावी यायेमाः, अले नाप नापं संस्कृतिया खँ स्वाइ । जब भूमि व संस्कृति स्वाइ व हे आदिवासीतय्गु निंतिं अधिकारया आधार खः । राज्यं लाका कयातःगु, ख्याना कयातःगु अले थीथी कथंया षडयन्त्र यानाः कयातःगु आदिवासीतय्गु भूमियात लित कायेगु आधार नेपाःया संविधाननिसें अन्तर्राष्ट्रिय कानुनय् तकं दु धकाः लिम्बुतय्सं वैधानिक रुपं दावी याना वनेगु लँपु ज्वंगु दु । लिम्बु आदिवासीतय्सं भूमि राज्यपाखें लितकायेगु योजना दयेकूगुपाखें शिक्षा कयाः स्वनिगःया आदिवासी नेवाःतय्सं नं नेवाःतय्गु सामुहिक भूमित लित कायेगु योजना दयेकेमाः । थीथी लागाय् थीथी कथंया योजनाया नामय् कयातःगु नेवाःतय्गु भूमिइ उगु योजना संचालन जूसां बाय् मजूसां नं कयातःगु हे दनि । गथे कि किपू नगरपालिका दुनेया हिमाल सिमेन्ट कारखानाया नामय् कयातःगु जग्गाय् आः सुख्खा बन्दरगाहा दयेकल । अथे हे भृकुटिमण्डप तयातःगु नेवाः भूमि छुकिया नितिं काःगु खः ? त्रिभुवन विश्वविद्यालयया नामय् मुआब्जा हे मबिसे काःगु निसें कया स्वनिगःया यक्व थासय् राज्यं नेवाःतय्गु भूमि लाकातःगु खनेदु । अज्याःगु भूमि छुकिया निंतिं काल अले आः छु यानाच्वन ? नेवाः भूमि लितकायेगु नितिं अन्तर्राष्ट्रिय कानुनं छु धाइ ? अले नेपाःया कानुनं छु धाइ धयागु सवालय् नेवाःतय्सं सहलह ब्याके हथाय् जुइ धुंकल । नेवाःतय्गु भूमि थीथी योजनाया नामय् पुर्व सुसुचित जानकारी मन्जुरी हे मकासे म्हिगः कयाच्वंगु खःसा आः नं उगु हे कथंया कायेगु ज्या यानाच्वंगु दु । चाहे खोकनाया फाष्ट ट्य्राकया खँ छाय् मजुइमा, बाय् ख्वपय् रंगशाला दयेकेगु अले सक्वय् न्हूगु शहर दयेकेगु थेंजाःगु ज्या नं भूमि नाप हे स्वानाच्वंगु दु । नेवाः भूमिइ नेवाःतय्गु सहमति मदयेकं काये दइमखु धकाः ला नेवाःतय्सं सः थ्वयेका वयाच्वंगु हे दु तर राज्यं धाःसा मदिक्क नेवाः भूमिइ प्रहार याना वयाच्वंगु दु । अथे नेवाः भूमिइ प्रहार मयाकेगु नापं न्हापा कयातःगु भूमियात नं लित कायेगु योजना दयेकेगु नितिं लिम्बुतय्सं भूमिया सवालय् याःगु विशेष भेला थें हे नेवाःतय्सं नं याये हथाय् जुइ धुंकूगु दु । राष्ट्रसंघं बिउगु थुगुसीया नारायात ल्वयेक नेवाःतय्सं नं थःपिंलिसे राज्यं न्हूगु कथंया सम्झौता यायेमाः धयागु सन्देश बिइगु कथंया ज्या नेवाःतय्सं यायेमाः । उकिया नितिं भूमिया सवाल प्रमुख जुइ । लिम्बुतपाखें सयेकाः नेवाःत नं थःपिनिगु हक अधिकारया निंतिं न्ह्याः वनेमाःगु आवश्यकता दु । उकिया नितिं नेवाः अधिकारया नितिं सः थ्वयेका वयाच्वंपिंनिसें आन्दोलनकारी व अभियन्तापिंसं गम्भीर जुयाः बिचाः यायेमाः ।"
https://nepalbhasatimes.com/45322,बिचाः,११४२ पोहेलाथ्व अष्टमी,सुनां ल्ह्वनाच्वंगु राजतन्त्रया मुद्दा ?,"राजा तेरे गोरखियाँ ने लुट्या पहाड  लुट्या पहाड गोरीरा लुट्या पहाड  तीसा लट्या वैरा लुट्या, लुट्या भान्दल कि हार  पाँगादी पँगवालिया लुटियाँ लूटी बाँकी नार ।।  सुन्ना लुट्या, चाँद लुट्या लुट्या जबाहारा  सेजां सुत्ती कामनी लुट्या, लुट्या पहाड ।। – कुमाउँ व गढवालया लोक म्येँ                                                         गोर्खालीतय्सं कुमाउँ व गढवालय् २५ दँ तक शासन यात । नेपाःया आपालं सफू व इतिहासय् थुकीयात नेपाः एकीकरण यायेगु झ्वलय् गोर्खाली फौजत अन तक थ्यंगु धासें गर्व याइ । धाथें कुमाउँ व गढवालया जनताया निंतिं धाःसा उगु २५ दँ छगू दर्दनाक इतिहासया कथं थौंतक नं जनमानसय् न्ह्यःने दु । च्वये न्ह्यथनाःगु लोक म्येँ गोर्खाली सैनिकतय्सं याःगु अत्याचार व बर्बताय् आधारित खः । साहित्यकार जनकलाल शर्मां उगु क्षेत्रया भ्रमणय् वंगु इलय् मुंकूगु उगु म्येँयात लिपा मोहन मैनालीं नं जनमानसया म्हुतुं आःतक नं न्यनेदुगु पुष्टि याःगु दु । उगु म्येँय् गोर्खाली सेनातय्सं लुँ वहः, हिरा नापं बहुमुल्य सामान जक मखु लासाय् थःनापं द्यनाच्वंम्ह कलाःयात नं लुटे यानायंकूगु वर्णन यानातःगु दु । च्वमि युग पाठकं थःगु सफुति ‘माङ्गेना’य् कुमाउँ व गढवाल कब्जायात साम्राज्यावादी चरित्र कथं कयादी । गथे साम्राज्यवादया विशेषता खः – त्याःगु थाय्या जग्गाजमिन, जनताया जीउ–धन, सामाजिक–आर्थिक व्यवस्था फुक्क थासय् कब्जा यायेगु खः गोर्खालीतय्सं अन व हे यात । अन थुलि तक यातना बीगु ज्या जुल की कर पुलेमफुपिं मस्त व ल्याय्म्हतय्त दास दयेकाः तिब्बत व मधेसया बजारय् मीगु, यातना बीगु व हत्या यायेगु ज्या जुल । (पृ. ३२, मांङ्गेना) पृथ्वीनारायण शाहं न्ह्याकूगु गोर्खाली राज्य विस्तारया झ्वलय् कुमाउ गढवालनिसें लिम्बुवान तकया इतिहास स्वयेगु खःसा अन दमन, शोषण, अत्याचार व बर्बरता दु । तामाङ समुदायय् लादे याःगु सांस्कृतिक उपनिवेशं निसें नेवाःतय् भाय् व संस्कृतियात न्हंकेत ल्ह्वंगु पलाःया थःगु इतिहास दु । नेपाःया इतिहासय् थीथी भाषाभाषी व संस्कृति प्रति दमनया झ्वः थ्व गोर्खा राज्यया विस्तारपाखें बुलुहुँ शुरु जूगु खः । राजनीतिक विश्लेषक आहुतिया कथं बिस्कं भाषा, संस्कृति व जाति, मुक्कं बिस्कं सभ्यताय् बलप्रयोगपाखें राज्यविस्तार यायेगु धयागु खास सभ्यताया मानवनिर्मित फुक्कं सांस्कृतिक सम्पदायात नाश याना यंकेगु खः । (‘एकीकरणको बहस’, कान्तिपुर न्हिपौ, २५ पौष २०७८) वहे आन्तरिक उपनिवेश शुरु याःम्ह पृथ्वीनारायण शाहया सन्तान महेन्द्र जुजु जूबलय् ला छगू जाति, छगू भाषा, छगू संस्कृति व छगू राष्ट्र, छगू धर्मया अवधारणा विकास जुल । पञ्चायतकालय् जुजुया भाय्, जुजुया भेष, जुजुया धर्म कथं देय्या भाय्, धर्म व संस्कृतिया विकास यायेगु ज्या जुल । थीथी जातितय् मांभाय् पाखें आःख ब्वंकेगु ज्या जूसा खँय् भाय्या प्रभावकारिता म्हो जुइगु मानसिकता नं पञ्चायतकालय् ब्वलन । व हे बिचाः कथं मस्तय्त प्रारम्भिक भाय्या कथं खँय् नेपाली भासं ब्वंकूसा मेमेगु भाय्त बुलहुं गौण जुयावनीगु व उकिं राष्ट्रिय एकता क्वातुइगु धासें महेन्द्रं नीति दयेकल । फलतः नेपालय् मांभाय्पाखें शिक्षाय् कायेगु बञ्चित जुइवं मांभाय् ल्हाइपिं नं म्हो जुयावन । शाह जुजुतय्सं गोर्खा राज्यया विस्तार यायेधुंकाः आन्तरिक उपनिवेश कायम यानाः थः इतरया समुदायया भाय्, संस्कृति, संस्कार व धर्मय् निरन्तर प्रहार यात । बिस्कं बिस्कं संस्कार व संस्कृति हनीपिं समुदाययात छगू हे थलय् तयाः स्वयेगु दुस्साहास जूगुलिं देय्या एकता नं क्वातुइ मफुत । पञ्चायतया इलय् न्ह्याक्वः हे ‘राष्ट्रिय एकता’या खँ ल्हाःसां सम्मान हक अधिकारया सुनश्चिता बिना थ्व सम्भव जुइगु खँ हे मखुत । वहे राष्ट्रिय एकता क्वातुकेमफुगु व बिस्कं समुदायया पहिचानय् लिच्वः लाकूगुलिं गणतन्त्रपाखे देय् न्ह्याःवंगु खः । स्वयम ज्ञानेन्द्र शाहया एकल राज्य संचालन यायेगु महत्वकांक्षा व वंशया कथं देय्या नेतृत्व यायेदइगु शासन प्रणालीयात नं जनतां अस्वीकार याःगुलिं थौं देय् गणतन्त्रपाखे वनेत अःपुगु खः । तर गणतन्त्रय् देय् वंगु छगू दशकय् हानं थीथी कोणं जुजु सहितया व्यवस्था आवश्यक जूगु धकाः मुद्दा ल्ह्वने हयाच्वंगु दु । गोर्खा राज्य विस्तारनिसें लिपांम्ह जुजु ज्ञानेन्द्र तक थ्यंगु इलय् निश्चित समुदाय व निश्चित स्वार्थया निंतिं दुपिं मनूतय् निंतिं जक राजतन्त्रप्रतिया मोह ल्यनाच्वंगु खत । गणतन्त्रया पलिस्था लिपा व हे क्याम्पयापिं छुंछुं जुजुवादीत चांचां हे गणतन्त्रवादी जुया पिहांवल । तर अझ नं थौं छुं निश्चित स्वार्थया निंतिं छथि मनूत राजतन्त्रया वकालत यानाच्वंगु दु । स्पष्ट दु, शाह जुजुतय्सं शुरु याःगु छगू जाति, भाषा, संस्कृति व धर्मया यकःति चाहेजूपिं व नेपाःया मेमेगु फुक्क समुदाययात थःगु अधिकारपाखें चिउत यायेत चाहे जूपिं हे आः नं जुजु माःगु मुद्दायात ल्ह्वनेगु यानाच्वंगु खः । मेखे, जःलाखःला देय्या छगू प्रान्तया मुख्यमन्त्री थज्याःम्ह मनुखं पुलांम्ह जुजुयात आः नं शाही सत्कार बियाः नेपाःयात हिन्दू राज्य दयेकेमाःगु व उकीया निंतिं जुजु माःगु धकाः खुल्लारुपं धयाच्वंगु दनि । थुकिं प्रष्ट रुपं क्यनाच्वंगु दु छाय् हानं राजतन्त्रया सः थ्वयाच्वन । व हे मुद्दायात पुलांगु जुजुवादी दलतय्सं ल्ह्वनीगु खँय् शंका मदु । तर थःत फरक धार धाःगु न्हूगु दलं नं थ्वहे मुद्दायात ज्वनाः हानं नं नेपाःया थीथी समुदाययात प्रहार यायेगु व जःलाखःला देय्या आर्शिवाद कायेत स्वयाच्वंगु जकं मखुला धयागु संकेत क्यनाहःगु दु । पुस २७ गते पृथ्वीजयन्ती हनीपिंसं जुजुतय् गुणगान याइगु व गोर्खा राज्य विस्तारयात कथित एकीकरण कथं प्रचार यानाः हानं राजतन्त्रया मुद्दायात चाःहिकाः समर्थन यायेगु ज्या जुयाच्वंगु दु । निश्चित खः, थज्याःगु ज्याय् सक्रिय जुइपिं धयापिं कन्हय् हानं एकल जातिय, भाषा, संस्कृति व धर्मयात जक देय्या पहिचान दयेकाः मेगु समुदायया पहिचानयात न्हंकाछ्वयेत स्वइपिं खः । देय्या फुक्कं जाति, भाषा, संस्कृति व धर्मयात समान अधिकारया पक्षय् दुपिं नागरिकत थज्याःगु प्रवृक्तिपाखें सचेत जुइमाः । मखुसा हानं जुजुया नामय् बहुलतायुक्त समाजयात नश्लीय राज्यय् हिलेगु कुतः जुइफु ।"
https://nepalbhasatimes.com/45464,बिचाः,११४२ पोहेलागा पारू ,एकता दिवस व नगरपालिकाया हना,"स्वनिगःया आदिवासी नेवाःतय्सं दँय्दसं नेवाः एकता दिवस हनाः निगू कथंया सन्देश बियाच्वंगु खः । छता– नेवाःतय्गु दथुइ बल्लाःगु एकता दुगु व मेगु धयागु नेवाः आन्दोलनया सन्देश बिइगु खः । नेवाः एकता दिवस धाये धुनेवं हे अनेकताया दथुइ नेवाःतय् दथुइ एकता दुगु सन्देश बिइगु ज्याझ्वः धकाः थुइकाच्वंगु दु । अले मेगु धयागु नेवाःतय्गु अधिकारया निंतिं आन्दोलन याइगु ज्याझ्वःया रुपय् थुइकाच्वंगु दु । थुकथंया सन्देश बिइगु कथं पोहेलाथ्व नवमिया दिनय् लाकाः दँय्दसं नेवाः एकता दिवस हना वयाच्वंगु दु ।                                                         वंगु ने.सं. ११४२ पोहेलाथ्व नवमि (पुष २७ गते) मंगलवाः नेवाःतय्गु ऐतिहासिक नापं सांस्कृतिक रुपं जक मखु नेवाः आन्दोलनया केन्द्र जुयाच्वंगु वस्ती किपू—पांगा लागाय् झिंक्वःगु नेवाः एकता दिवस हन । पृथ्वी नारायण शाहं नेपाः एकीकरणया नामय् गोरखा राज्य विस्तार याःगु इलय् किपूमितय्सं वीरतापुर्वक ल्वानाः गोरखाया फौजयात निक्वः तक बांमलाक्क बुकाछ्वःगु खः । नेवाःतय्गु विरता क्यनाच्वंगु लागाय् हे नेवाः एकता दिवस हंगु धयागु छगू महत्वपूर्ण खँ खः । थुगुसी पोहेलाथ्व नवःमिया न्हि धइगु गतेया ल्याखं पुस २७ गते लात । पुस २७ गते धयागु पृथ्वीनारायण शाहया बुन्हि खः । जुजुवादीतय्सं अले आदिवासी जनजातितय्गु अधिकारयात अस्वीकार यानाच्वंपिंसं पृथ्वीनारायण शाहयात एकताया प्रतिक कथं नालाः एकता दिवस धकाः हनाच्वंगु दु । उकिं नेवाः एकता दिवस मेमेगु थासय् हनेगुसिबें नं किपू लागाय् हने दत धाःसा नेवाःत धइपिं पृथ्वीनारायण शाहया गोरखा राज्यया विपक्षय् दुपिं धकाः स्पष्ट जुइगु, नेवाःतय्त पृथ्वीनारायण शाह कालंनिसें हे दमन शुरु जूगु खः उकिं नेवाःतय्सं पृथ्वीनारयाण शाहयात एकताया प्रतिक धकाः नाले फइमखु धकाः सन्देश बिइगु बांलाःगु लँपु हे किपू लागाय् नेवाः एकता दिवस हनेगु जुइ धकाः तायेकाः थुगुसी थन हे नेवाः एकता दिवस हनेज्या जूगु खः । नेवाःतय्सं आः तक नं धायेगु याना वयाच्वंगु दु कि संघीय लोकतान्त्रिक गणतन्त्र नेपाःया दुने नेवाः स्वायत्त राज्य सुनिश्चित यायेगु हे नेवाः राजनीतिक आन्दोलनया मू आज्जु खः । थ्व आज्जु पुवंकेया निंतिं नेवाः स्वायत्त राज्य मंकाः संघर्ष समितिं नेपाल संवत् ११३० पोहेलाथ्व नवमिया दिनय् येँया दशरथ रंगशालाय् लखंलख नेवाःत मुंकाः जनस्तरपाखें नेवाः स्वायत्त राज्य घोषणा याःगु खः । थिमिया बोडेय् जूगु नेवाः राष्ट्रिय राजनीतिक सम्मेलनया क्वछिनाकथं नेवाः दुने परम्परानिसें दयावयाच्वंगु जातीय, क्षेत्रीय, सांस्कृतिक, धार्मिक अनेकता व विविधताया दथुइ एकता क्वातुकेत पोहेलाथ्व नवमिया न्हि लाकाः नेवाः एकता घोषणा याःगु खः । थ्व हे ऐतिहासिक न्हियात लुमंकाः दँय्दसं पोहेलाथ्व नवमि कुन्हु नेवाः एकता दिवस हना वयाच्वंगु खः । निक्वःगु संविधानसभां गुगु संविधान जारी यात उकी आदिवासी नेवाःतय्गु मूल माग पहिचान सहितया स्वायत्तता व स्वशासनया खँ दुमथ्याःगु धासें उगु संविधानप्रति नेवाःतय्सं गम्भीर असहमति प्वंका वयाच्वंगु दु । संविधान संशोधन यानाः नेवाःतय्गु असहमति सम्बोधन जुइमाः धकाः नेवाःतय्सं आन्दोलन जारी यानावयाच्वंगु दु । नेवाःतय्गु संस्कृति, सम्पदा, पहिचान हे न्हनीगु कथं गुथि विधेयक हल, उकिया विरुद्ध सकल नेवाःत छप्पँ छधी जुयाः सडकय् कुहांवःगुलिं विधेयक लितकायेत बाध्य जुल । अझं नेवाःतय्गु भावनाकथं गुथियात स्वायत्त व स्वशासीत जुइगु न्हूगु कानून दयेकेगु ज्या मजूनि । उकी नेवाःतय्गु खबरदारी जारी हे दनी । विकासया नामय् नेवाः भूमि, संस्कृति, सम्पदा, सभ्यता नापं पहिचानयात तकं समाप्त यानाः नेवाःतय्त थःगु आदिभूमिपाखें विस्थापित यायेगु कुतः मदिक्क याना वयाच्वंगु दु । अन्तर्राष्ट्रिय श्रम संगठन अभिसन्धी नापं आदिवासी अधिकार सम्बन्धि संयुक्त राष्ट्रसंघीय घोषणा पत्र युएनड्रिप लगायत थीथी अन्तराष्ट्रिय सन्धी–महासन्धी पाखें आदिवासीतय्त बियातःगु अधिकार सुनिश्चित यानाः कार्यान्वयन यायेमाः धकाः माग याना वयाच्वंगु खः । थुगुसी झिंनिक्वःगु नेवाः एकता दिवस नेवाः अधिकार दिवस धकाः मू नारा थ्वयेकाः हंगु खः । दिवस जक हंगु मखु नेवाः एकता दिवसया इतिहासय् हे छगू ज्वःमदुगु ज्या कथं स्वंगू नगरपालिकायात हनेज्या नं याःगु खः । येँ महानगरपालिका, किपू नगरपालिका व तोखा नगरपालिकायात हनेज्या याःगुलिं नेवाः एकता दिवस आः मात्र उत्सव जक जुया वनीगु मखुला धकाः तकं मनूतय्सं न्ह्यसः तयाहःगु दु । उलि जक मखु स्वंगू हे नगरपालिकायात हने कथं सम्वन्धित मेयरपिंत हनेज्या याःगु धइगु स्वंगू हे नगरपालिकाया मेयरपिं एमालेया उम्मेदवार जुया निर्वाचित जूपिं जूगुलिं एमालेया लाइनयात जकं नेवाःतय्सं ज्वंगु मखुला धकाः नं न्ह्यसः दन । गुलि गुलिसिनं ला एमालेया अध्यक्ष केपी शर्मा ओली पहिचान व संघीयता विरोधी नं धायेगु अले नेवाः एकता दिवसय् उगु हे पार्टीपाखें निर्वाचत जूपिं स्वम्ह मेयरपिंत हनेगु ज्या याःगु धइगु नेवाःत थःपिनिगु मुद्दाया सवालय् अलमल जूगु अले एमालेया अध्यक्षया लाइन हे पाय्छि जू धकाः धायेत्यंगु जकं मखुला धकाः तकं खँ वल । तर वास्तवय् अथे मखु । वास्तविकता धयागु अधिकार नाप स्वाःगु खँ दु । थ्व स्वंगू नगरपालिकां नेपाःया संविधान व स्थानीय सरकार संचालन ऐनय् दुगु व्यवस्थायात नाला नेवाःतय्गु नितिं ब्यागलं ब्यागलं कथंया ज्या याःगुलिं हे हनेज्या याःगु खः । येँ महानगरपालिकां स्थानीय पाठ्यक्रम स्थानीय मांभाय् नेवाः भासं ब्वंकेगु ज्या यात । थ्व छगू कथंया हाथ्यायात सामना यानाः याःगु ज्या खः । नेवाःतय्सं थःगु भासं ब्वंकेगु व ब्वनेगु व्यवस्था जुइमाः, भाषाया सवालय् अधिकार माः धकाः गुगु सः थ्वयेका वयाच्वंगु दु अले थःगु हे भाय् ल्हानाः म्वानाः नयेगु लकस दयेमाः धकाः गुगु कथं सः तया वयाच्वंगु खः उकियात छुं छुं कथं साकार रुप बिइगु ज्या याःगु दु । थुकिं यानाः नेवाः भाय्या सवाल जक मखु भाषीक अधिकारया सः थ्वयेका वयाच्वंपिनिगु निंतिं उत्साहया ज्या जूगु दु । उकिं थुगुसी येँ महानगरपालिकायात नेवाः एकता दिवसय् हंगु खः । किपू नगरपालिकां नेपाःया संविधान, स्थानीय सरकार संचालन ऐन नापं आदिवासीतय्गु अन्तर्राष्ट्रिय कानुनयात तकं नाला समुदायात हे सांस्कृतिक अधिकार बिइगु, वैधानिक व स्वायत्त निकाय दयेकेगु नितिं गुगु कथं किपू नगर सांस्कृतिक संरक्षित क्षेत्र सम्वन्धि ऐन हे दयेकेगु ज्या यात थ्व तसकं बांलाःगु ज्या खः । आदिवासीतय्गु अधिकारया सवालय् तसकं महत्वपूर्णगु ज्या खः । थुकिं याना नेवाःतय्गु नितिं जक मखु आदिवासीतय्गु नितिं नं हःपाः जुया बिउगु दु । नापं स्थानीय पाठ्यक्रम स्थानीय भाषा नेवाः भासं ब्वंकेगु व्यवस्था नं किपू नगरपालिकां याःगुलिं किपू नगरपालिकायात नं नेवाः एकता दिवसय् हंगु खः । तोखा नगरपालिकां तोखा सांस्कृतिक संरक्षित क्षेत्र विकास समिति दयेकाः ज्या यानाच्वंगु दु । स्थानीय सरकार संचालन ऐन कथं सांस्कृतिक संरक्षित क्षेत्र घोषणा यानाः विकास समिति दयेकाः ज्या यानाच्वंगुयात कदर याना अथे नेवाः एकता दिवसय् हंगु खः । थ्व स्वंगू नगरपालिकायात हंगु धयागु नेपाःया संविधानय् दुगु अधिकारयात कार्यान्वयनया नितिं याःगु ज्यायात कदर यानाः हंगु खः । आः नेवाःतय्गु नितिं मेमेगु नगरपालिकापाखें नं थुगु हे कथं भाषा, संस्कृतिया सवालय् ज्या याये फयेमा धइगु कथंया सन्देश बिउगु दु । संविधानय् दुगु अधिकार छुं छुं प्राप्त जुल । थ्व धइगु नेवाःत नापं आदिवासी जनजातितय्गु निरन्तर संघर्षया कारणं वःगु उपलब्धी खः । अथे हे नेपाःया संविधानया धारा ५६ या ५ स स्वायत्त क्षेत्र घोषणा यायेगु अधिकार नं दु । उकिया निंतिं कानुन दयेके मानी । भाषा आयोगं सिफारिस याःगु वागमती प्रदेशय् नेपालभाषायात नं कामकाजि भाषा दयेकेगु निंतिं नं कानुन दयेके मानि । आः तक नं कानुन दयेकेगु ज्या जुयाच्वंगु दु । उकिया निंतिं नं दलत सकारात्मक जुया न्ह्याः वनेफयेमा धकाः हे नेवाः एकता दिवसय् बांलाःगु ज्या याइपिंत हनेगु ज्या शुरु याःगु खः । नेपाःया संविधानय् दुगु अधिकार कया वनेगु अले थप अधिकारया निंतिं नं न्ह्याः वनेमाःगु थौंया आवश्यकता खः ।"
https://nepalbhasatimes.com/43437,बिचाः,???? ?????? अष्टमी,धन्य कवि ! धन्य साहित्यकार !,"पुल्चोक दमकल न्ह्यःने । मुरारी सिग्देदया पसः । अखबार, विद्यार्थीतय्त माःगु ज्ववलं मीगु । मुरारीजी साहित्यकार । उकिं व पसः जक खयाबी मखु । साहित्यकारत मुनीगु थाय् नं जुइ । विशेष यानाः अन सिनेमा निर्देशक, म्येँ च्वमि, चेतन कार्कीया उपस्थिति न्हियान्हिथं हे जुयाच्वनी । मेम्ह सिने क्षेत्र, संगीत, साहित्य ख्यःया विज्ञ, बहुआयामिक व्यक्तित्व प्रकाश साय्मि नं अन नियमित रुपं थ्यना च्वनी । अथे हे किशोर पहाडी, रामकुमार पाण्डे, माया ठकरीपिं नं सिग्देलया पसलय् इलय् व्यलय् खने दयाच्वनी । पसलय् साहित्यिक माहोल दइगुलिं जि नं आकर्षित जुइगु स्वाभाविक खः। जि नं अन इलं लाइबलय् वनाच्वने ।                                                         नेपाली साहित्यय् न्हू न्हूगु वःगु साहित्यया सफूतय् नं अन सूचना कयाच्वने । जि नेपालभाषा साहित्य ख्यःयाम्ह जूगुलिं जिं अन अक्सर नेपालभाषा साहित्यया बारे हे विचाः प्वंकाच्वने । निगू भाय्या साहित्यया दथुइ इलय् व्यलय् थथे न्यनेकने यायेगु अवसर स्वागत योग्य जुइ । थज्याmगु अन्तक्र्रियां छगू भाषा साहित्यं मेगु भाय्यात थुइकेत तःधंगु ग्वाहालि जुइ । छगू विडम्बना ! नेपाली साहित्यय् तसकं नांजाःपिं नेवाः साहित्यकारपिं दु । तर अधिकांश प्रसिद्ध नेवाः साहित्यकारतसें नेपालभाषाय् च्वयेगु मयाः । खः । नेपाली भाषा साहित्यय् च्वयेबलय् तुलनात्मक रुपय् प्रसिद्धि गाक्कं दइ । राष्ट्र भाषा धकाः नेपाली भाषायात च्वय् च्वय् धायेकूगुलिं थथे जूवंगु खः । मल्लकालय् जूसा नेपालभाषां च्वइपिनिगु प्रसिद्धि जुइगु खः । थुकिं छु क्यनी धाःसा भाषा साहित्यया प्रसिद्धि नं शक्तिया निर्भर जुयाच्वनी । तर थौं शक्तिया केन्द्रीकरणया विरोधय् राजनीति विकास जुया वयाच्वंगु दु । शक्तिया आडय् निश्चित भाषा साहित्यया वर्चस्वया अन्त्य जुयाः विविध भाषा साहित्यं थःगु विकासया लँपु स्वतन्त्र नक्सां काये फइगु ई वःगु दु । जितः लुमंनि । नेपाली भाषाया नेवाः साहित्यकारतय्त नेपालभाषाय् दुथ्याकेगु, सहभागि यायेगु विचारं बालाजु बनस्थली स्कुलय् नेपाली भाषा साहित्यया नांजाःपिं नेवाः साहित्यकारतय्त मुंकेगु ज्या जुल । तुलसी दिवस, प्रकाश साय्मि, अविनाश श्रेष्ठ, पद्मावती, भागिरथीपिंसं नेपालभाषाप्रति थःगु भक्ति भाव गाक्कं प्वंकादिल । नेपालभाषां नं च्वयेगु प्रण यानादिल । थ्व मुँज्या नेवाः, नेपाली साहित्यकारत व नेपालभाषाया साहित्यकारतय् दथुइ सौहार्दपूर्ण वातावरणय् सम्पन्न जुल । किशोर पहाडी, पद्मावती, भागिरथी श्रेष्ठ, मोहन कायस्थपिंसं नेपालभाषां नं साहित्य श्रृजना याना हल । अथे हे पोखरा वनाबलय् सरु भक्तजु, तीर्थ श्रेष्ठजुपिंत नं नेपालभाषाय् रचना यायेत इनाप याना । धरानया साहित्यकारतय्त नं नेपालभाषाय् च्वका । बाग्लुङय् च्वंम्ह साहित्यकार प्रेम छोटां ला देय्न्यंकंया नेवाः साहित्यकारतय् छगू संगठन हे स्थापना यायेगु प्रस्ताव नं तयादिल । नेपालभाषां साहित्य श्रृजना मयासे मयासां थःगु मातृभाषाप्रति देय्न्यंकंया नेवाः साहित्यकारतय्के गाक्कं श्रद्धा दुगु खनेदु । थ्व श्रद्धाभावयात छ्यलाः नेपालभाषा साहित्ययात देय्न्यंकं चकंका यंकेमाःगु ई वःगु दु । भाषा साहित्य धइगु मानवीय विषय नं खः । मानव मात्रया साहित्य श्रृजनायात थःगु खंकाः सयेके सीकेगु स्वयेमाः । थ्व खँय् संकीर्णता काये मजिउ । सफू थुवाः साहित्यकार मुरारी सिग्देलजुया पसलय् जुइगु साहित्यिक संसर्गं नं आनन्द बिउ । मुरारीजुया पसलय् साहित्यकार जक मखु, अखबार नं मीगु जूगुलिं अनेक मनूत नं वयाच्वनी । छगू घटना लुमनी । छन्हु पसलय् प्रकाश साय्मि, तुलसी दिवस व जि च्वना च्वनागु । वीरेन्द्र जुजुया सचिव नारायणप्रसादजु अखबार न्याः वल । नारायणप्रसादजु खँ ल्हायेमाःम्ह । पसलय् च्वंम्ह छम्हेसिनं सचिव नारायणप्रसादजुयात हायेके थें धाल, छि राजदूत जुइ धाःगु खः ला ?’ सचिवजुं थःगु स्पष्टीकरण बिसें धाइ, ‘ स्व भाइ ! जुजु सर्वाधिक जूगुलिं जिगु छेँय् हमला यात । खः जिं जुजुयात राजदूत फ्वना । प्रधानमन्त्री कृष्णप्रसादया उपस्थितिइ जुजुं जितः जर्मनीया राजदूत बक्से जुल । जुजुया न्ह्यःने प्रमं ‘जिउ’ धाल । तर कृष्णप्रसादं भट्टराई नं ध्वं लात ।’ अन च्वंम्ह भाई नं सचिवजुयात अनेक सवाल जवाफ यानाच्वन । सचिवजुं नं जवाफ बियातुं च्वन । ‘जिं जुजुयात निरंकुश जुइगु गबलें नं सल्लाह मबिया । जि फ्रेन्च रिभोलुसन, अमेरिकन वार अफ इन्डिपेन्डेन्स ब्वना तयाम्ह …… ।’ सचिव अनं वनी । मेचय् घुसुक्क फ्यतुना च्वंम्ह तुलसी दिवसं धाइ, ‘स्व जि ला सचिव वःसां मदना । जि व प्रकाश साय्मि दनाच्वनागु । तुलसी दिवसं जिमित शान क्यंथें ताल । जिंधया, ‘नारायणप्रसादजु जुजुया सचिव जुइ न्ह्यः त्रिभुवन विश्वविद्यालयया प्रोफेसर, जिमि गुरु । उकिं गुरुयात आदर ला यायेमाल नि ।’ तुलसी दिवसपाखे स्वया धया, ‘धन्य कवि ! धन्य साहित्यकार !’"
https://nepalbhasatimes.com/43527,बिचाः,???? ?????? एकादशी,"अमेरिका, बेलायत व अस्ट्रेलिया छाय् चीन खनाः ग्यात ?","अमेरिका, बेलायत व अस्ट्रेलियां निवाः न्ह्यः अकुस ब्ग्प्ग्क् सम्झौता यानाः विश्वय् हलचल यानाबिल । थ्व सम्झौतां यानाः हिन्द प्रशान्त क्षेत्रय् शान्ति व स्थिरतायात खतराय् लाकीगु व हतियारया ब्वाज्या तच्वइगु दावी चीनं याःगु दु । थ्व सम्झौतां यानाः फ्रान्स नं तसकं तम्वःगु दु । थ्व सम्झौतां यानाः फ्रान्सया हतियार उद्योगय् तःधंगु नोक्सान जूगु दु ।                                                         फ्रान्स व अस्ट्रेलिया दथुइ अर्बौ डलरया सम्झौता थ्व अकुस सम्झौतां यानाः त्वाःदःगु दु । फ्रान्स व अस्ट्रेलिया दथुइ सम्झौता जूबलय् फ्रान्सं ‘सदीया हे सम्झौता’ उत्सव हे न्यायेकूगु खः । थ्व सम्झौता कथं फ्रान्सं अस्ट्रेलियाया नौसेनाया निंतिं झिंनिगः पनडुब्बी दयेकाः बीमाःगु खः । तर अकुस सम्झौतां यानाः थ्व सम्झौता त्वाःदःगु दु, गुकिं यानाः फ्रान्सयात अर्बौं डलरया घाटा जूवंगु दु । फ्रान्सया विदेशमन्त्रीं लाः अकुस सम्झौतायात लिउनें छुरो सूगु बराबर खः धकाः तकं धाःगु दु । अस्ट्रेलिया, युनाइटेड किंगडम व युनाइटेड स्टेट्सया न्ह्यःनेया आखः स्वानाः थ्व सम्झौतायात ब्ग्प्ग्क् सम्झौता धायेगु यानाच्वंगु खः । थ्व सम्झौताया मू उद्देश्य हिन्द प्रशान्त क्षेत्रय् थ्व स्वंगुलिं देय्या हीतया रक्षा यायेगु खः । थ्व सम्झौता अन्तर्गर्त अमेरिकां अस्ट्रेलियाया निंतिं न्हापांखुसी परमाणु क्षमताया पनडुब्बली दयेकाबी । अमेरिकां थ्व पनडुब्बीया प्रविधि आःतक बेलायतयात जक बिउगु दु । अमेरिका व बेलायत दथुइ थ्व सम्झौता न्यय्दँ न्ह्यः जूगु खः । अमेरिकी अधिकारीतय्सं थ्व सम्झौताया उद्देश्य चीनया निशाना दयेकेगु मखु धयाच्वंगु दु, तर विशेषज्ञतय्सं धाःसा थ्व सम्झौतां यानाः हिन्द प्रशान्त क्षेत्रया रणनीति व नीतिइ हे हिउपाः हइ । किंग्स कलेज लन्दनया अन्तर्राष्ट्रिय सम्बन्धय् एशिया प्रशान्त क्षेत्रया विशेषज्ञ रेमोन पचेको पार्दों धयादीगु दु, ‘हिन्द प्रशान्त क्षेत्र थ्व इलय् विश्वया हे अर्थव्यवस्थाया ताःचाः जुयाच्वंगु दु । थ्व थाय् चीनया निंतिं जक मखु जापान, दक्षिण कोरिया, भारत लिसें मेमेगु यक्व देय्या अर्थव्यवस्थाया केन्द्र जुइधुंकूगु दु । हिन्द प्रशान्त क्षेत्र संसारया निगूगु दकलय् अप्वः जनसंख्या दुगु देय् भारत व चीनया छेँ खः । उकिसनं थुकी इन्डोनेशिया थेंज्याःगु देय् नं लाः । थ्व क्षेत्रय् विश्वया बछि धयाथें जनसंख्या लानाच्वंगु दु । अथेहे हिन्द प्रशान्त क्षेत्रय् विश्वया बछि धयाथें वस्तुया उत्पादन जुइसा विश्वया निगूगु तःधंगु व स्वंगूगु तःधंगु अर्थव्यवस्था दुगु देय् चीन व जापान नं थ्व हे क्षेत्रय् दुसा दक्षिण कोरिया थेंज्याःगु शीर्ष झिगुलिइ लाःगु अर्थव्यवस्था नं थन हे दु थ्व क्षेत्रया विशाल अर्थव्यवस्था व जनसंख्याया भारं तापाक लानाच्वंगु अमेरिका व वया पश्चिमी ग्वाहालिमि देय्तय् चिन्ता धाःसा थन अप्वया वनाच्वंगु चीनया दबदबायात कयाः खः । थुकिया लिसें चीन गुगु कथं थ्व क्षेत्रय् न्ह्याः वनाच्वंगु व हतियारया क्षेत्रय् नं थःत गुकथं मजबूत याना वनाच्वंगु उकिं यानाः नं थुपिं देय्त चिन्तित जुयाच्वंगु दु । उकिं बेलायतया रक्षा मन्त्री बेन वालेस बिबिसीलिसे खँ ल्हासें धाःगु दु, ‘चीनं थःगु नौसेना व वायु सेनाया शक्तियात तसकं तेज गतिं अप्वयेका यंकाच्वंगु दु, थ्व क्षेत्रय् जुयाच्वंगु विवादय् नं चीन खनेदयाच्वंगु खः । उकिं जिमि साझेदारतय्सं थःगु इलाकाया रक्षा यायेत स्वयाच्वंगु दु, उकी सुं तंचायेमाःगु कारण मदु ।’ छुं दँ न्ह्यव निसें हिन्द प्रशान्त क्षेत्रया विवादित इलाकाय् चीनं लगातार विवाद ब्वलंकाच्वंगु द्वपं नं लानाच्वंगु दु ।  चीनं हिन्द प्रशान्त क्षेत्रया दक्षिण चीन सागर पूवंक थःपिनिगु हे खः धकाः दावी यानाच्वंगु दु, अले राष्ट्रपति शी जिनपिंगया नेतृत्वय् थन कृत्रिम द्वीप दयेकाः शहर, विमानस्थल, पर्यटन व सैन्य केन्द्र स्थापना यानाच्वंगु दु । मेखे थ्व क्षेत्रयात फिलिपिन्स, भियतनाम, ताइवान, मलेसिया व बु्रनाइ नं नं थःपिनिगु इलाका धकाः दावी यानाच्वंगु दु । दशकौं न्ह्यवनिसें थीथी देशं थनया बिस्कं बिस्कं टापु, बिस्कं बिस्कं जलक्षेत्रय् थःपिनिगु दावी यानाच्वंगु दु । अमेरिकां थ्व क्षेत्रया सम्प्रभुताया मुद्दायात कयाः गुबलें न्वमवाः, न्ह्याबलें थनया जल परिवहनया स्वतन्त्रताया तर्क तयाः थन थःपिनि सैन्य उपस्थिति क्यनाच्वंगुदु । छाय्कि थ्व थ्व जुयाः विश्वया ३० प्रतिशत व्यापार जुइ । अथेहे थ्व इलाकाय् बहुमूल्य चिकं व ग्यासया भन्डार दु धयागु तायेका वयाच्वंगु दु । लन्दनया आरयुएसआइलय् एशिया व प्रशान्त क्षेत्रय् भू राजनीतिक सम्बन्धया विशेषज्ञ फियरले नावेन्सं धयादी कथं थ्व क्षेत्रया अनुमानित आर्थिक वृद्धि व थनया जलपरिवहन रुटया कारणं थ्व क्षेत्र दुने लाःगु व थनं पिने लाःगु यक्व देय्या राष्ट्रिय हितलिसे थ्व थाय् तप्यंक स्वानाच्वंगु दु । अन्तर्राष्ट्रिय नियमया आधारय् थ्व क्षेत्रय् स्थिरता आवश्यक दुगु खँ वय्कलं धयादी । ‘चीनया अप्वया वनाच्वंगु सैन्य शक्तिया कारणं थनया भूराजनीतिक चिन्ता नं अप्वया वनाच्वंगु दु । लन्दन व वाशिंगटन लिसें थुगु क्षेत्रया उमि साझेदारतय्त चीनया शक्तिं हीमी चायेकाच्वंगु दु’ वय्कलं धयादी । किंग्स कलेज लन्दनया पचेका पार्दोया कथं अकुस सम्झौतां थ्व क्षेत्रय् पश्चिमी शक्तियात अप्वयेका बी । थुकिं हिन्द प्रशान्त क्षेत्रय् चीनया व्यवहारयात नियन्त्रण यायेत नं ज्या याइगु बिचाः वय्कःया दु । थ्व सम्झौतां यानाः अस्ट्रेलियायात नं परमाणु शक्तिसम्पन्न पनडुब्बी दुगु छुं देय्तय् पुचलय् दुथ्याकाबी । थज्याःगु शक्ति दुगु देय् अमेरिका, बेलायत, फ्रान्स, भारत व रुस जक खः । परमाणु पनडुब्बी तसकं तेज जुइ, अले पारम्पारिक पनडुब्बीयात स्वयां थ्व पनडुब्बीयात काचाक्क लुइके नं फइमखु । थ्व पनडुब्बी महिनौं तक लखय् दुने च्वनेफु, अले ताःहाकःगु दूरीया मिसाइल कयेफुसा तसकं झ्यातुगु हतियार नं क्वबिया यंकेफु । वाशिंगटनया स्टिमसन सेन्टर्स इस्ट एशिया प्रोग्रामया सह निर्देशक युन सनं बिबिसीलिसे खँ ल्हासें धयादी, ‘थ्व परमाणु पनडुब्बी दत धायेवं अस्ट्रेलिया चीन स्वयां ताकतवर ला जुइगु मखु, तर थुकिं थ्व क्षेत्रया सन्तुलन धाःसा हिलाबीफु ।’ विश्लेषकतय् कथं थ्व पनडुब्बी अस्ट्रेलियायाके दुगु धयागु मतलब थ्व क्षेत्रय् अमेरिकाया प्रभाव नं अप्वइगु हे खः । तर थुकिया लिच्वः धाःसा अस्ट्रेलिया व चीनया स्वापूतिइ लाइगु पक्का दु । थ्व सम्झौतां थुपिं निगू देय्या स्वपुतिइ विषया ज्या याइ । अकुस सम्झौता लिपा चीनया सरकारी मिडिया ग्लोबल टाइम्सं ला अस्ट्रेलिया चीनया दुश्मन जुल धकाः तकं च्वेधुंकूगु दु । बिबिसीपाखे‌"
https://nepalbhasatimes.com/45428,बिचाः,११४२ पोहेलाथ्व त्रयोदशी ,ओलीपथय् एमाले,"थौंकन्हय् नेपाल कम्युनिष्ट पार्टी (एमाले)या जिल्ला अधिवेशन जुयाच्वंगु दु । जिल्ला अधिवेशनपाखें फलाना त्यात, फलाना बुत धकाः मदिक्क समाचार वयाच्वंगु दु । जिल्ला अधिवेशनयात एमालेया नेतृत्वं जक मखु एमालें पिने च्वंपिंसं नं तसकं महत्व बियाः स्वयाच्वंगु दु । पार्टीया कार्यकर्तातय्त ला चुनाव हे लगे जुयाच्वंगु दु । एमालेया जिल्ला अधिवेशन क्वचाये धुंकाः प्रदेश अधिवेशन जुइ । प्रदेश अधिवेशनय् ला झन हे एमाले दुने चुनावया माहोल जुइगु अवस्था वइ । एमालेया जिल्ला अधिवेशन जुयाच्वंगुया छुं छुं घटना थन न्ह्यब्वयेगु कुतः यानाच्वना ।                                                         एमाले मकवानपुर जिल्ला इन्चार्ज रामेश्वर रानां २५ पुस सुथय् हे एकलाल श्रेष्ठ अध्यक्ष दुगु कमिटी घोषणा यात । अनं लिपा हे मेम्ह अध्यक्षया उम्मेदवर बद्री लम्सालं थःगु असन्तुष्टी सार्वजनिक रुपं प्वंकादिल । अध्यक्षया प्रत्यासी लम्सालं उम्मेदवार कायम हे दुगु वक्तब्य जारी यात । तर अधिवेशनं वैधानिकता काल । अर्घाखाँचीइ अध्यक्षमण्डलया हे प्रस्ताव कथं पिताम्बर भुसाल अध्यक्ष अनुमोदित जुल । उकियात कयाः उपाध्यक्षया आकांक्षी खुबिराम आचार्यं असन्तुष्टी प्वंकाल । सिन्हः तिकाः दयेकूगु जिल्ला कमिटी खारेज मयातले विद्रोह याये धकाः वय्कलं धयादिल । उगु घटनायात कयाः युवा संघया केन्द्रीय सचिव गोविन्द भुसालं पार्टी हे परित्याग यानादिल । थ्व निगू जिल्लाया घटना उदाहरण जक खः । अप्वः याना जिल्लाय् सर्वसम्मतिं कमिटी निर्माण धाःसां नं असन्तुष्ट खने दयाच्वंगु दु । एमालेया झिक्वःगु महाधिवेशनय् गुगुं कथंया दृश्य खने दुगु खः अथे हे खने दत जिल्ला अधिवेशनय् । चितवनय् जूगु महाधिवेशनया इलय् मंसिर १२ गते चान्हय् बन्दसत्रय् स्वयं ओलीं केन्द्रीय सदस्यतय्गु नां धलः हे प्रस्तुत यानादिल । तर भीम रावल, घनश्याम भुसालपिंसं अस्वीकार यात । अनं लिपा चुनावय् वन । ओलीया प्रस्ताव कथं हे त्याकल । थुकिया अर्थ अन ओलीं यानादीगु प्रस्तावयात मतदानया माध्यमं औपचारिकता जक बिउगु खत । वंगु पुष २३ गतेनिसें शुरु जूगु जिल्ला अधिवेशन एमालेया महाधिवेशनय् थें हे खने दत अप्वः थासय् । अध्यक्ष मण्डलपाखें जिल्लाया नेतृत्वया नां तयार यानाः घोषणा यायेगु अले उकियात हलपाखें अनुमोदन यायेगु अभ्यास जुल । असन्तुष्ट पक्ष अन्ततः म्हुतुइ धौफिना च्वनेत बाध्य जूगु खनेदु । महाधिवेशन क्वचाये धुंकाः नं जिल्लाया अधिवेशनय् खनेदुगु थुगु कथंया दृश्यं एमाले आः गुखेपाखे वनेत्यंगु दु धयागु न्ह्यसः ब्वलनावःगु दु । लोकतान्त्रिक पार्टी, प्रजातान्त्रिक पार्टी अले जनताया पार्टी धाइगु एमाले दुने कार्यकर्ताया हैसियत छु जुया वनाच्वन धकाः नं झन् झन् स्पष्ट जुजुं वनाच्वंगु दु । एमालेया झिक्वःगु महाधिवेशन न्ह्यः पार्टीया जिल्ला अधिवेशन नं मयाः, अले प्रदेशया अधिवेशन नं मयाः । वडा अधिवेशन, गाउँपालिका व नगरपालिकाया अधिवेशन जक क्वचायेकाः महाधिवेशनया प्रतिनिधि ल्ययेगु ज्या याःगु खः । अन्ततः महाधिवेशनं पार्टीयात ओलीमय याःगु खँय् सुयां नं निगू मत दइमखु । चितवनया महाधिवेशन क्वचाये धुंकाः जक जिल्ला व प्रदेशया अधिवेशन याःगुयात थीथी कथंया न्ह्यसः ब्वलना वइगु स्वाभाविक हे खः । थीथी जिल्लाय् ओली पक्षयापिं त्याना वल धकाः धायेगु यानाच्वंगु दु । गुलिं गुलिं जिल्लाय् ला एमालेया झिक्वःगु महाधिवेशन न्ह्यः हे पार्टीया कार्यकर्तातय्सं ‘ओली बा’ धकाः न्ववायेगुनिसें नाराबाजी तकं याना वयाच्वंगु हे खः । आः एमालेया झिक्वःगु महाधिवेशन क्वचाये धुंकाः ला एमाले धयागु हे ओली अले ओली धयागु हे एमाले धइगु कथंया मनूतय्सं थुइकाच्वंगु दु । महाधिवेशन धुंकाः जिल्ला व प्रदेशया अधिवेशन छाय् ? सामान्य कथं पार्टीया वडा, पालिका, जिल्ला, प्रदेशया अधिवेशन क्वचाये धुंकाः जक महाधिवेशन जुइमाःगु खः । देय् संघीय संरचनाय् वने धुंकूगु अवस्थाय् संघीयताया मर्म कथं प्रदेशयात छगू तःधंगु आधार दयेकाः महाधिवेशन यायेमाःगु खः तर एमालें अथे मयात । एमाले पार्टीं ला वडा, पालिका व नगरया अधिवेशन यानाः निर्वाचन क्षेत्रया ल्याखं प्रतिनिधि ल्ययाः महाधिवेशन यात । थुकिया तःगू कथंया अर्थ दु । छता देय् संघीयताय् वने धुंकूगु अवस्थाय् नं एमालें प्रदेशयात प्राथमिकता बिउगु मदु । मेता महाधिवेशन यायेगु ज्या हथाहथासं यायेमाःगुलिं प्रदेश व जिल्लाया अधिवेशन लिपा जक याःगु खः । थीथी कारणत दयेफु । अय्नं प्रदेशया अधिवेशन मयासे प्रतिनिधि ल्ययेगु धयागु छगू कथं संघीयताया मोडलयात पूर्ण रुपं स्वीकार मयाःगु जकं मखुला धकाः न्ह्यसः ब्वलनीगु स्वाभाविक हे खः । ओलीया उमेरया हद जिल्ला व प्रदेशया अधिवेशन मयासे महाधिवेशन याःगुया मूल कारण धयागु पार्टी अध्यक्ष केपी शर्मा ओलीयात हे हाकनं अध्यक्षय् हयेगु नितिं हथासं हथासं हे याःगु खः धकाः सकलसिनं थुइका वयाच्वंगु दु । उमेर हदया सवालय् पार्टीया विधानय् तकं संशोधन याःगु खनेदु । पार्टीया विधानय् व्यवस्था जुयाच्वंकथं ७० दँ दुपिं उम्मेदवार जुइमदुगु खःसा ओली नं उम्मेदवार जुइ मदइगु खः । तर महाधिवेशन न्ह्यः विधानयात हिलाः ७० दँय् च्वनाच्वंपिं तक उम्मेदवार जुइ दु धकाः व्यवस्था यात । उकिं यानाः केपी शर्मा ओलीयात ज्याछिंगु जुल । अले ओली पक्षधरपिंसं थुकियात तसकं ध्यानय् तया वन । ओलीया जन्म धइगु २००८ साल फागुन ११ गते खः । विधान संशोधन याःसां नं फागुन ११ गते लिपा ला उम्मेदवार जुइ मदइगु अवस्था वल । २०७८ फागुन ११ गते लिपा ला ओली ७१ दँय् च्वनीगु जुल । यदि पार्टीया जिल्ला नापं प्रदेशया अधिवेशन यानाच्वन धाःसा फागुन ११ गते पुले धुंकाः जक झिक्वःगु महाधिवेशन यायेफइगु अवस्था वइ । उकिं ओलीया उमेरया हदयात ध्यानय् तयाः मंसीरय् हे हाथसं झिक्वःगु महाधिवेशन याःगु खः । एमाले दुनेया थुगु कथंया घटना नापं विधान तकं संशोधन अले महाधिवेशन लिपा हे जिल्ला व प्रदेशया अधिवेशन याःगुयात आधार कयाः स्वल धाःसा लिपा ११ औं महाधिवेशन नं थुगु हे कथं जुइमखु धकाः धायेफइगु अवस्था मदु । न्ह्यागु हे जूसां आखिर एमाले धइगु ओलीमय जुयाच्वंगु दु । ओलीयात केन्द्रविन्दु दयेकाः न्ह्यानाच्वंगु दु । छगू कथंया ओलीपथ ज्वनाः न्ह्यानाच्वंगु धकाः धायेगु अवस्थाय् सुनां नं निगू मत तइमखु जुइ ।  "
https://nepalbhasatimes.com/46711,बिचाः,११४२ चौलाथ्व एकादशी,नेवाः अडान पत्र छाय् ?,"वइगु बैशाख ३० गते स्थानीय तहया चुनाव जूवनाच्वंगु दु । चुनावया निंतिं नेवाःत नं थःथःगु कथं सक्रिय जुइगु स्वाभाविक हे खः । राजनीतिक दलय् दुपिं नेवाःत दलीय रुपय् सक्रिय जुयाच्वंगु दु । गुलिं गुलिं थःथः हे स्वतन्त्र कथंया उम्मेदवारी बिइगु कथं तयारी यानाच्वंगु दु । चुनावया लकस ब्वलना वनाच्वंगु अवस्थाय् छेँय् छेँय् तकं चुनावया बारे नापं उम्मेदवारया बारे सहलह ब्याकेगु ज्या जुयाच्वंगु दु ।                                                         वडावडापतिकं हे पार्टी–पार्टीपाखें न्याम्ह न्याम्ह मनूत ल्यइगु अवस्थाय् सुं नं सुं थःलाःम्ह मनू लाइगु, म्हस्यूम्ह मनू लाइगु अले पासाभाइपिं लाइगु स्वाभाविक हे खः । उकिं आः भोट हे कुर्के मखु, चुनाव मतलब मदु, न्ह्याम्ह त्याःसां छु मतलब धकाः धया जुइपिं नं कन्हय् वनाः भोट कुर्क वनेत बाध्य जुइ । उम्मेदवार जुइपिं मध्ये सुं नं सुंया कारणं भोट कुर्कः वनी । स्थानीय चुनावय् राजनीतिक दलया ल्याखं उम्मेदवार दनीगु गुलि तक पाय्छि धयागु छगू कथंया न्ह्यसः मदुगु नं मखु । स्थानीय चुनाव धयागु जनताया तप्यंक हे सेवा याइगु स्थानीय सरकार जूगुलिं अले जनताया तप्यंक हे स्वापू दइगु जुयाः दलीय कथंसिबें नं स्वतन्त्र कथं उम्मेदवार बिइगु जक व्यवस्था यात धाःसा अझ अप्वः स्थानीय सरकारं ज्या यायेफइ धकाः धाइपिं नं मदुगु धाःसा मखु । नेपाःया संविधान, निर्वाचन आयोगया नियमयात कयाः स्वल धाःसा आः थत्थें हे अथे दलया आधारय् चुनाव मदनेगु व्यवस्था यायेत उलि अःपुगु अवस्था धाःसा मखुनि । उकिं ता ई तक नं दलीय ल्याखं हे स्थानीय चुनाव नं जुइ । आः नं दलीय आधारय् चुनाव जुइगु अवस्था दु । अथे धकाः स्वतन्त्र कथं चुनावय् दनीपिं त्याइ हे मखु धायेत्यनागु धाःसा अवश्य नं मखु । दलीय कथं चुनाव ल्वाइगु अवस्थाय् स्वतन्त्र कथं चुनावय् दनीपिं त्याइगु तसकं म्हो जक जुइ । स्थानीय तकया चुनाव जूवनाच्वंगु अवस्थाय् आः स्वनिगःया आदिवासी नेवाःतय्सं मंकाः कथं भूमिका म्हिते फइगु धयागु स्थानीय सरकारय् वनाः नेवाःतय्गु निंतिं यायेमाःगु ज्याखँयात दुथ्याकाः दल, दलीय उम्मेदवार नापं मेमेपिं उम्मेदवारपिनिगु ध्यानाकर्षण यायेगु, कन्हय् वनाः स्थानीय सरकारय् वनाः नेवाःतय्गु थ्व थ्व मागयात पूवंकेमाः धयागु खँ तयेगु अले समग्र नेवाःतय्गु स्थानीय तहया सवालय् मुद्दा थ्व खः धकाः थुइकेगु, दबाब बिइगु अभियान तकं न्ह्याकेफइ । उकिं थ्व इलय् स्वनिगःया आदिवासी नेवाःतय्सं स्थानीय तहया चुनावया निंतिं थःपिनिगु मुद्दा तयाः नेवाःतय्गु अडान थ्व खः धकाः थुइकेगु ज्या यायेफइगु अवस्था दु । थुगु खँयात वाःचायेकाः नेवाःतय्गु मंकाःगु राष्ट्रिय संगठन नेवाः देय् दबू, हलिं नेवाः गुथि, नेवाः राजनीतिक अभियान, आदिवासी नेवाः अभियान, सेभ नेपाः भ्याली लगायतया संघसंस्था व खलः पुचःया दथुइ ब्यापक रुपं सहलह ब्याकेगु ज्या जुयाच्वंगु दु । लिपांगु इलय् वयाः नेवाः देय् दबू स्वनिगः विशेष प्रदेशपाखें थुकियात कयाः कानुनविद्, भाषाविद्, आदिवासी अधिकारकःमि, संस्कृतिविद्निसें थीथी सरोकारवाला व्यक्तित्व नापं खलः पुचःलिसे अले देय् दबूया हे थीथी तहलिसे मदिक्क सहलह ब्याकेगु याना वयाच्वंगु खः । उकिं नेवाः देय् दबूपाखें स्थानीय तहया चुनावया सवालय् आदिवासी नेवाःतय्गु मंकाः अडान पौयात कयाः छुं छुं गृहकार्य तकं यानाः न्ह्याःवंगु दु । प्रस्तावित नेवाः मंकाः अडान पौ स्थानीय तह चुनावया निंतिं स्वनिगःया आदिवासी नेवाःतय्सं दयेकेगु मंकाः अडान पौ तयार यायेमाःगु कारण बारे नं बहस जूगु दु । नेपाःया संविधाननिसें अन्तर्राष्ट्रिय कानुन व स्थानीय सरकार संचालन ऐनयात आधार नालाः अडानपत्र दयेकेगु कथंया ज्या जुयाच्वंगु दु । नेवाःतय्गु दथुइ सहलहया निंतिं नेवाः देय् दबू स्वनिगः विशेष प्रदेशपाखें प्रस्ताव याःगु नेवाः मंकाः अडान पौ थुगु कथं दुः २०७९ बैशाख ३० गते जूवनाच्वंगु स्थानीय तहया चुनावयात ध्यानय् तयाः स्वनिगःया आदिवासी नेवाः समुदायपाखें थःपिनिगु मंकाः अडान पौ तयार यायेमाःगु आवश्यकता तायेकाः, नेपाःया संविधानसभापाखें दयेकूगु संविधान, स्थानीय सरकार संचालन ऐन, आदिवासी जनजाति सम्वन्धी अन्तर्राष्ट्रिय श्रम संगठन महासन्धि नं. १६९ (आइएलओ १६९) आदिवासी जनजातिया अधिकार सम्वन्धि संयुक्त राष्ट्रसंघीय घोषणा पौ (युएनड्रिप) यात आधार कयाः, स्थानीय सरकारपाखें माःगु ऐन हयाः कानुन निर्माण यानाः ज्या यायेमाःगु जूगुलिं थुगु कथंया मुद्दा स्वनिगःया आदिवासी नेवाःतय्गु मंकाः मुद्दायात पूवंकेमाःगु दु । थ्व आदिवासी नेवाःतय्गु मंकाः अडान खः । थुगु अडानयात पालना याये धकाः राजनीतिक दलनिसें दलया उम्मेदवार व मेमेपिं उम्मेदवारपिंसं प्रतिवद्धता प्वंकेमाः धयागु नेवाःतय्गु मंकाः धापू खः । उकिं उम्मेदवारपिंत थुगु अडान पौयात कयाः लिखितनिसें मौखिक रुपं तकं प्रतिबद्धता प्वंकेत अले कन्हय् वनाः कार्यान्वयन यायेत व याकेत नेवाःतपाखें आदिवासी नेवाः मंकाः अडान पौ सार्वजनिक यानागु जुल । १) स्थानीय तहलय् स्थानीय मांभाय् नेपालभाषायात नं कामकाजी भाषाया रुपय् मान्यता बिइमाः । पालिका दुनेया संघीय, प्रदेश व स्थानीय सरकार अन्तर्गतया निकाय व ज्याकुथिइ तकं नेपालभाषां नं ज्याय् यायेगु निंतिं माःगु पलाः ल्ह्वनेमाः । २) स्थानीय पाठ्यक्रम स्थानीय मांभाय् नेपालभाषां हे छगू कक्षांनिसें च्यागू कक्षा तक आखः ब्वंकेगु व्यवस्था यायेमाः । ३) पालिकाय् छुं नं कथं थप जनशक्ति मालीगु अवस्थाय् स्थानीय मांभाय् सःम्हेसित विशेष प्राथमिकता बिइमाः । ४) नेवाःतय्गु पुलांगु वस्तीइ न्ह्यानाच्वंगु मूर्त÷अमूर्त संस्कृति सम्पदायात लिच्वः मलाकीगु कथं जक अनया छेँ, जग्गा मिइपिंत घरबाटोया सिफारिस व्यवस्था यायेमाः । ५) स्वनिगःया यक्व हे थाय् बाय्या नापं लाक्व पाक्व तया वनाच्वंगुयात चीकाः इतिहास, भाषा, संस्कृति नापं सभ्यतालिसे स्वापू दुगु पुलांगु हे प्राचिन नां कायम यायेमाः । ६) संविधानया धारा ३२ स दुगु संस्कृति÷सम्पदा सम्बन्धि मौलिक हकयात नालाकासें सडक विस्तार वा छुं नं त्वहः तयाः विकास निर्माणया नामय् संस्कृति सम्पदायात नष्ट याये दइमखु । ७) संविधानया धारा २५ सं व्यवस्था यानातःगु निजी सम्पत्ति सम्वन्धि मौलिक हक, धारा ३७ स व्यवस्था यानातःगु आवास सम्बन्धि मौलिक हकयात पालना यानाः विकल्प दतले सडक विस्तार याये दइमखु । ८) सर्वोच्च अदालतया आदेशयात पालना यानाः सडक सिमा व सडकया मापदण्ड सरोकारवाला पक्षलिसे सहमति यानाः जक कायम यायेमाः । ९) विकास निर्माण लगायत छुं नं त्वहः तयाः जबरजस्ती विस्थापित याये दइमखु, नेवाः आदिवासीतय्गु सवालय् आइएलओ १६९ व युएनड्रिप कार्यान्वयन पूर्वसर्त खः, उकिं पूर्व सुसूचित यानाः मन्जुरी कयाः जक योजना तर्जुमा, कार्यान्वयन व संचालन यायेमाः । विस्थापित जूपिं दुसा इमित पुनस्र्थापित यायेमाः । १०) आदिवासी नेवाः समुदायया मंकाः भूमियात संरक्षण सम्वद्र्धन यायेगु नापं अतिक्रमण याके मबिइगु व्यवस्था यायेमाः । ११) प्राचिन ऐतिहासिक नापं सांस्कृतिक नेवाः वस्तीया संस्कृतिक सम्पदा संरक्षणया नितिं सांस्कृतिक संरक्षित क्षेत्र घोषणा यानाः नेवाःतय्गु प्रथाजन्य संस्था गुथिया प्रतिनिधित्व याकाः स्वायत्त कथंया संरचना निर्माण यायेमाः । १२) आदिवासी नेवाःतय्गु प्रथाजन्य संस्था गुथियात कानुनी मान्यता बिइमाः । १३) पालिका दुनेया संस्कृति, सम्पदा संरक्षण यायेमाः, सम्पदा पुनः निर्माण यायेगु झ्वलय् पुरातात्वीक नापं नेवाः वास्तुकलाया आधारय् यायेमाः । १४) पुलांगु नेवाः वस्तीया मौलिकाता ल्यंका तयेगु निंतिं नेवाः पहः वयेक छेँ दनीपिंत विशेष ग्वाहालिया व्यवस्था यायेमाः । १५) पालिका दुने खलः, पुचः, संघ, संस्था, ज्यासः पसःनिसें सरकारया थीथी निकाय व पालिका नाप स्वापू दुगु ज्याकुथिइ तकं स्वनिगलय् हे विकसित जूगु प्रचलित नेपाल लिपि÷रञ्जना लिपि नं दुथ्याकेगु व्यवस्था यायेमाः । अथे प्रचलित÷रञ्जना लिपि नं दुथ्याकूपिंत माःगु कथंया ग्वाहालिया व्यवस्था यायेमाः । थुगु कथं स्वनिगःया फुक्क नगरपालिकाया निंतिं मंकाः अडान पौ खःसा स्थान विशेष कथं पालिकाया थःगु विशेष कथंया अवस्थायात ध्यानय् तयाः थप बुँदा नं तयाः पालिका नापं जिल्ला स्तरीय अडान पौ तयार यानाः सम्बन्धित पक्षयात बिइगु नापं त्वाः त्वालय् अभियान न्ह्याकेमाः । नेवाः मंकाः अडान पौ दलतय्त बिइगु, उम्मेदवारतय्त बिइगु धयागु उमिगु घोषणा पतिइ दुथ्याकेगु निंतिं खःसा समुदायय् वनाः नं थुगु कथंया मुद्दायात थुइकेगु ज्या नं यायेमाः । कन्हय् वनाः पालिकाय् नेवाः समुदाय वनाः कार्यान्वयनया निंतिं सः तयेगु निंतिं नं समुदाययात थुइकेगु अभियान आः लच्छि तक न्ह्याकेमाः ।  "
https://nepalbhasatimes.com/46236,बिचाः,११४२ चिल्लाथ्व पारू ,एमसीसीं लुमंकल राष्ट्रघाती महाकाली सन्धि,"श्रीकृष्ण महर्जन नेवाः                                                          थौंकन्हय् स्वीदँ दुपिंसं सीमखु नेपाःया नेतातय्सं महाकाली सन्धि पारित याःगु घटना । अबलय् नेपाःया राजनीतिक दलत विभाजित जुल । नेपाःमितय्गु दथुइ नं नुगः विभाजित जुल । महाकाली सन्धिपाखें नेपाःयात तसकं लबः वइ धकाः धाइपिं छथ्वः, अले महाकाली सन्धि राष्ट्रघाटी धाइपिं छथ्वः । अबलय् नं थौंया इलय् एमसीसीयात कयाः गुकथं राजनीतिक दलया नेता, कार्यकर्तानिसें जनतात विभाजित जूगु खः अथे हे विभाजित खनेदुगु खः । संसदय् जिउ मजिउ धकाः मत तल, अन्ततः नेपाःया नेतातय्सं महाकाली सन्धि यानाः हे त्वःतल । महाकाली सन्धि तसकं विरोधया दथुइ २०५३ असोज ४ गते महाकाली एकीकृत विकास सन्धि संसद्या दुई तिहाई बहुमतं पारित याःगु खः । महाकाली सन्धिया सवालयात कयाः अबलय् प्रमुख प्रतिपक्ष दल एमाले तज्यात । अबले महाकाली सन्धि अनुमोदन याःगु इलय् ‘संकल्प प्रस्ताव’या बः काःगु खः । अबले कांग्रेस दुने भारतया लबी दुगु कारणं गिरिजाप्रसाद कोइरालां टनकपुर सम्झौता यातसा, शेरबहादुर देउवां महाकाली सन्धि यात । थ्व कांग्रेसयात तःधंगु खँ मजुल, तर एमालेयात समस्या जुल । एमालें महाकाली खुसी मंकाः खः, लः बच्छि बच्छि खः धकाः नारा थ्वयेकल । एमाले दुने तसकं बहस नं जुल । प्रमुख प्रतिपक्षी एमालें महाकाली सन्धिया औचित्य अध्ययन यायेगु निंतिं केपी शर्मा ओलीया नेतृत्वय् अध्ययन कार्यदल दयेकल । ऋषिराज लुम्साली, हिरण्यलाल श्रेष्ठलगायत सदस्य जुल । अले पार्टी दुने बहुमतं पास यायेगु पक्षय् दन । संसदं संकल्प प्रस्ताव पास यायेगु अले उकियात समावेश यायेगु धाल । संसदं पारित नं यात, तर थौं नीन्यादँ दये धुंकल थ्व सन्धिया संकल्प प्रस्ताव अलपत्रय् दु । भारत थः याकःचा न्ह्यावनाच्वंगु दु । थुकिं यानाः नेपाःयात तःधंगु घाटा जूगु दु । सन्धिइ महाकाली खुसिया मुहान उल्लेख यानातःगु मदु । लिम्पियाधुरा मुहान खःसां उल्लेख मदु । सन्धिइ महाकालीयात सिमा खुसि जक धयातःगु दु । उकिं यानाः हे थौं कालापानी, लिपुलेक व लिम्पियाधुरा नेपाःया भूभाग खः धकाः काये फयाच्वंगु मदु । व भूमि नेपाःया खः धकाः नेपाःमितय्सं धायेगु याःसां भारतया कब्जाय् दु । महाकाली सन्धिं गुगु कथं लः वितरण यानाच्वंगु दु व असमान दु । नेपालं हिउँदय् ८ सय व बर्षाया इलय् २३ सय क्युसेक लः कायेगु व्यवस्था याःगु दु । जब कि महाकालीइ हिउँदय् १० हजार अले बर्षाया इलय् दुई लाख सिबें अप्वः क्युसेक लः दु । भूमि व लःया ल्याखं हे थौं महाकाली सन्धी राष्ट्रघात व अपमान खः धायेगु यानाच्वंगु खः । एमसीसीया सवाल अमेरिकी सहयोग परियोजना धयातःगु एमसिसि आइतवाः बहुमतया आधारय् संसदं पारित यात । एमसीसीयात कयाः विशेष यानाः माओवादी केन्द्र, एकीकृत समाजवादी दुने समस्या वल । पार्टी दुने नं एमसीसीया पक्ष व विपक्षय् धु्रवीकरण जुल । कांग्रेस ला एमसीसी पास यायेगु हे पक्षय् दुगुलिं उगु पार्टीयात खास हे समस्या मवल । एमालेयात ला झन ज्याछिन । केपी शर्मा ओली हे प्रधानमन्त्री जुयाच्वंगु इलय् एमसीसीयात संसदं पास यायेत दर्ता जूगु खः । एमालें सभामुखया राजीनामाया माग यानाः संसदय् नाराबाजी यानाच्वन । एमसीसीया सवालयात कयाः पार्टीगत धारणा तयेगु तकं मयात । एमाले संसदय् दुगु अवस्थाय् नं छुं नं मत औपचारिक रुपं मतसे मेगु हे मुद्दायात कयाः नाराबाजी यानाच्वन । मानौं कि एमालेयात एमसीसीया सवाल मतलब मदु । थ्व हे दथुइ झिंनिगू बुँदाया ब्याख्यात्मक घोषणा प्रस्ताव सहित एमसीसीयात बहुमतं पारित यात । व्याख्यात्मक घोषणाय् छु दु ? अमेरिकी अनुदान सम्झौता एमसीसीया १२ बुँदाया व्याख्यात्मक घोषणा याःगु दु । थ्व झिंनिगू बुँदा मूल रुपं थुकथं दुः कम्प्याक्टया पक्षय् दुगु कारणं नेपाः अमेरिकाया इण्डो प्यासिफिक स्ट्राटेजीलगायत छुं नं कथंया सैन्य व सुरक्षा गठबन्धनय् आवद्ध दुगु धकाः नालीमखुगु खँया घोषणा । देय्या मूल कानुन नेपाःया संविधान कम्प्याक्ट व कम्प्याक्ट नाप स्वापू दुगु मेगु सम्झौतासिबें च्वय् जुइगु घोषणा । एमसीसीया अनुदानया प्रयोग बाहेक मेगु छुं नं उद्देश्यया निंतिं हाल विद्यमान व भविष्यय् निर्माण जुइगु अमेरिकी कानुन व नीतित पालना यायेत नेपाः बाध्य जुइमखु । मिलेनियम च्यालेञ्ज एकाउन्ट नेपाल विकास समिति (एमसीए नेपाल)पाखें संचालन याइगु ज्याय् नेपाःया कानुनं निर्देशन याःगु कथं नियमित जुइ । कम्प्याक्टया उपयोगपाखें श्रृजना जुइगु बौद्धिक सम्पत्तिइ एमसीसीया स्वामित्व दइमखु, नेपाःया स्वामित्व जुइ । एमसीए नेपालया फुक्क ज्या व कोषया लेखा परीक्षण प्रचलित नेपाःया कानुन कथं महालेखा परीक्षकपाखें जुइ । नेपाःया प्रचलित कानुन पालना मयाइगु अवस्थाय् नेपालं ३० न्हुया लिखित सूचना बियाः कम्प्याक्ट अन्त यायेग अधिकार नेपाःयाके दइ । व्याख्यात्मक घोषणां छु जुइ ? एमसीसीयात कयाः न्ह्यःने हःगु झिंनिगू बुँदाया ब्याख्यात्मक घोषणायात कयाः सकारात्मक व नकारात्मक निगुलिं कथंया धारणा समाजय् दु । एमसीसी पास याःगु पक्षयापिनि निंतिं थःपिनिगु ख्वाः सुचुकेगु माध्यम जुयाबिउगु दुसा विरोध याइपिनिगु निंतिं थ्व फय्गं खँ जुयाबिउगु दु । नेपाःया संसदं पारित याःगुलिं व व्याख्यात्मक घोषणायात अमेरिकां नालेमाः, नाली धकाः विश्वास यानाच्वंपिं नं दु । तर अमेरिका थ्व सवालय् मौन हे जुयाच्वंगु दु । अमेरिकां एमसीसी संशोधन जुइमखु धकाः न्हापा हे धाये धुंकूगु अवस्थाय् खः । उकिं व्याख्यात्मक घोषणा अमेरिकाया निंतिं चासोया विषय नं जुइमखु । संसदं पारित याःगु जक सरोकार क्यनी । ब्याख्यात्मका घोषणा धयागु एकपक्षीय कथं जूगु खः । सम्झौता संशोधन धइगु निगू पक्षया दथुइ जुइमाःगु खः, तर छगू पक्षया सहमति बिना जुइगु संशोधनया खास हे अर्थ दइमखु । थ्व घटनाक्रम न्हापा महाकाली सन्धि याःगु इलय् संकल्प प्रस्ताव पारित याः थें जक जूगु दु । नेपाःया संसदं पारित यात, उकियात भारतं बेवास्ता यात । अन्ततः राष्ट्रघाटी ज्या हे जुल । आः नं नेपालया संसदं व्याख्यात्मक घोषणा यानाः छगू कथं सम्झौता एकपक्षीय रुपं संशोधन यात तर उकियात अमेरिकां छुं मतलब याइगु अवस्था मदु । एमसीसीयात कयाः सरकारपक्ष दलतय्गु पहलं संसदं ब्याख्यात्मक घोषणा याःगु धयागु एमसीसी सम्झौताय् राष्ट्रघाटी बुँदा दु धकाः स्वीकार याःगु खः । राष्ट्रहित विपरित बुँदा सम्झौतय् दुगु खँ कांग्रेस, माओवादी केन्द्र, एकीकृत समाजवादी, जसपां स्वीकार याःगु खः । तर एमालें ला राष्ट्रघाती बुँदा दु धयागु तकं अस्वीकार यात । राष्ट्रघाटी बुँदाया सवालय् आः नेपाःया राजनीतिइ निरन्तर रुपं बहस जुयावनीगु अवस्था दु । गबलय् तक एमसीसी नेपालय् दइ अबलय् तक राष्ट्रघाटी एमसीसी धकाः सः थ्वया हे च्वनी धाःसां छुं पाइमखु ।"
https://nepalbhasatimes.com/46728,बिचाः,११४२ चौलाथ्व एकादशी,थःगु पनया स्वयम्भू वन,"केशव श्रेष्ठ                                                          वन जंगल व सिमाया पृथ्वीइ गुलि महत्व दु धइगु बारे थौंया न्हूपुस्तां थीथी संचारमाध्यमपाखें जानकारी कया वयाच्वंगु दु । थःगु छेँ, चुक व सहरय् गन गज्याःगु महत्वया ततः माःगु सिमात दु, थ्व खँ सीकेबलय् अझ न्ह्यइपुसे च्वनी । चौतारा, लँ सिथय् धार्मिक वन लागा, लाय्कू परिसर, क्यब, उद्यान, व्यक्तिया छेँ, चुक, देगः, खुसि सिथ आदि थासय् चाःहिलेबलय् ल्याय्म्ह ल्यासेत थज्याःगु पुलां पुलांगु सिमा, स्वांमापाख आकर्षित जुइ फु । अज्याःगु थासय् च्वंगु स्वं सिमात गुगुं कारणवश पालेगु स्वयां चिं तयाः उकिया संरक्षण यायेगु राष्ट्र व आम जनमानसयात हे वरदान सिद्ध जुइफु । स्वयम्भू धार्मिक वन लागा चाःहिउ हिउँ वनेबलय् अज्याःगु खँ स्वये खनीगु नापं उकिया बारे आपालं सीके थुइके फइ । छुं ई न्ह्यवंनिसें थनया छुं छुं भ्यसें लूगु वनयात ग्रील बारं घेरे यायेगु ज्यां वन क्षेत्रया सिमात संरक्षण जू वनीगु व अन उगु हे थासय् च्वंगु स्वां सिमाया न्हूगु कचात ब्वलना वनीगु खनेदु । थ्व आशा यायेबहगु खँ खः । झण्डै निसः व झिंनिदँ न्ह्यः न्हापांखुसी बकानान ह्यामिल्टोनं उगु थाय्या अध्ययन याःगु इलय् २७ ताजिया स्वांमात न्हूगु पत्ता लगे यानाः विश्वयात हे म्हसीकेगु ज्या यानादीगु खःसा न्यय्प्यताजिया स्वांमात स्थानीय नांलिसें छगू सफुतिइ डी डोनं न्ह्यथनादीगु धइगु छगू गौरवया घटना खः । थौं वयाः न्हू पुस्तां अज्याःगु सम्पदा बचे यायेत फक्व कुचः यायेमाःगु खनेदु । वन विनाश जुइगुलिं आपालं घटना वा कारणत दयेफु, तर मनुखं यानाः हे झीत प्राण बीगु प्रकृतियात सिधयेकेत स्वयेगु तसकं दुःखदायी खः । स्वयम्भू वनय् बकानानं खंगु सिमात आः नं धस्वानाच्वंगु धइगु आःया पुस्तां मनन यायेमाःगु खँ जुइ । च्वय् न्ह्यथनागु २७ ताजि प्रजातिया स्वांमा झीगु हे कारणं न्हना वंगु खःसा आः उकियात हाकनं न्हंके बीगु ज्या याये मजिउ । नेपाली वनस्पतीयात विश्वय् म्हसीकेत स्वयम्भूया वनं महत्वपूर्ण भूमिका म्हिताच्वुं व थनया वन अध्ययनं नेपाःयायत विज्ञानया क्षेत्रय् हे न्ह्यःने न्ह्याः वनेगु लँपुतकं क्यंगु धायेछिं ! स्वयम्भूय जंगलय् जडिबुटीयुक्त स्वांमात प्रशस्त मात्राय् परापूर्वकालनिसें हे दया वयाच्वंगुलिइ थौंकन्हय् न्हू न्हूकथंया स्वामात छुं विचाः हे मयासे पीगु ज्या अज्याःगु जडिबुटीत म्हो जुजुं वनाच्वंगु दु । २०३२ सालपाखे सल्ला, धेंग्रे सल्ला, कपू, मसला, धुपी, थकूचा स्वां (कल्की) थेंज्याःगु स्वांमा पीगु ज्या जूगु खःसा २०६० पाखे असारे चखुंचा (जाकारान्डा), काँगियो, सावरी आदि स्वांमात थप जुल । आः वयाः धुपी, असारे, बैंस, कपू, चखुंचा (जाकारान्डा), रबर आदि मेमेगु कथंया स्वांमा पीगु व अज्याःगु मायात माकलं तकं मययेकीगु, मयल, जमाने मान्द्रो, जुरे, चिलाउने, काफल, तेन्दु, बाक्लेपाते श्याल्फुसरे, पैन्यु, नेरवार, नेभारो, कालिकाठ थेंज्याःगु स्वां सिमाया मात सालुया वनीगु अवस्थाय् थ्यनेत्यंगु दुसा सिप्लिगान, ग्वेथा , कटुस , काउलो , लाली, चाप,पुवांले , उत्तिस , लप्सी , हाडे बयर, चुलेत्रो, फिरफिरे आदि स्वांमात नं अस्तित्वय मदया वनीगु खतराय् दु । नर्सरीं थज्याःगु स्वामांत म्हमसीगु, सरकारी वृक्षारोपण ज्याझ्वलय् थज्याःगु स्वांमाय् मिखा मतइगु जूगुलिं पैठारी यानाः न्हय्गू समुद्रं हःगु स्वां सिमाया कचां राज्या जमे याना व्यापार याना यंकाच्वंगुलिं नेपाली स्वां सिमात तसकं मारय् लानाः न्हू पुस्तां नं थुइके, सीकेगु त्वःता हयेधुंकूगु दु । थौं विश्व सम्पदा लागाया जःखः छुं भचा हरियाली जुइगु अवस्थाय् दु, गुगु लसताया खँ खः । अय्नं छु गज्याःगु स्वां सिमा पीमाः धइगु खँय् विज्ञतलिसे सहलह मयायेगु ज्यां अःपुक काये फइगु मौलिक जैविक विविधतायात लिच्वः लाइकथंया स्वां सिमात मुनाच्वंगुलिं वन व उकिया जःखः मेगु हे देय्या थें जू वनीगु सम्भावना नं उतिकं अप्वया्रच्वंगु दु । पार्क क्षेत्रय् विश्व सम्पदा व धार्मिक क्षेत्र जूगुलिं अझ धार्मिक स्वां सिमा पीगु ज्या जुल धाःसा उकिं उगु थाय्या महत्व अझ अप्वया वनीगु, पार्क नं बांलाइगु व गुगुं कथंया उत्सव मेला जुइबलय् उकिया प्रभाप पर्यटकलिसें झी नेपाःमितय्त गौरवया अनुभूति अभिवृद्धि जू वनीगु निश्चित दु । स्वयम्भू भूमिइ मञ्जुश्रीं लखौं चमेली स्वांनं पुञ्ज यानाबिज्यानाः पलेस्वां पिनाबिज्याःगु इतिहास दुसां नं झीसं अज्याःगु स्वांमा अप्वयेकेगु, पीगु, धार्मिक स्वांमा म्हसीकेगु, ब्वनेकुथिया ब्वँमिपिंत म्हसीकेगु थाय् धाये वा शैक्षिक ख्यः दयेकेगु कुतः अझं यानागु मदुनि धायेमाः । पर्यटकीयस्थल अप्वयेका यंकेगु इलय् थज्याःगु खँयात नं ध्यानय् तयाः योजनायात लागू याःगु खण्डय् वइगु दिनय् न्हू पुस्तात लाभान्वित जुइगु खनेदु । कल्की, कंगियो फुल, जाकारान्दा, असारे विदेशीतय्सं उखे हे खंगु दयेमाः । अज्याःगु स्वां सिमां येँ देय्यात छाय्पिल धकाः मख्ख जुइगु ज्यां झीगु थःगु पन धाःसा हुया वनाः बेलपत्र, पालिजाः, नीम, अम्बः, वंगलसिमा, कताबसि, त्यबू, जाहिजूहि, करबिर, पलेस्वां, ख्वःसिं आदि इत्यादि गन माः वनेगु ? योजना दयेकादीपिं, खटे जुयादीपिं फुपिं, अर्थ संकलन याये फुम्ह, मन दुम्ह, थाय् दुम्ह, बांलाःगु देय् दयेकादीपिं सकलें छप्पँ छधी जुइमाःगु दु ।  "
https://nepalbhasatimes.com/46354,बिचाः,११४२ चिल्लाथ्व अष्टमी,स्थानीय तहया चुनावः आदिवासी जनजातिया सवाल,"श्रीकृष्ण महर्जन नेवाः                                                          वइगु बैशाख ३० गते स्थानीय तहया निर्वाचन जुइगु क्वःछिनातःगु दु । थ्यंमथ्यं ख्वीन्यान्हु लिपा चुनाव जुइगु हे जुल । न्हापा स्वंगू चरण यानाः स्थानीय तहया चुनाव याःगु खःसा थुगुसी छन्हुं हे देय्न्यंकं यायेगु तयारी निर्वाचन आयोगया दु । राजनीतिक दल नापं दलया नेतात नं चुनावया निंतिं तयारीइ ब्वाँय् जुयाच्वंगु दु । थुगुसी जुइगु चुनाव न्हापालिपासिबें ब्यागलं कथं जुइ । देय्या राजनीतिक अवस्था न्हापालिपासिबें पानाच्वंगु नापं राष्ट्रियताया सवालनिसें स्थानीय तहया जनप्रतिनिधितय्सं न्यादँ ज्या याये धुंकूगु अवस्था दु । स्थानीय तह धयागु संविधान कथं स्थानीय सरकार खः ।स्थानीय तहं थःम्हेस्यां हे कानुन दयेकाः ज्या यायेमाःगु अवस्था खःसां उकियात मथुया बाय् थःपिंत अःपुकेगु नितिं खः अप्वः थें स्थानीय तहं कार्यविधि जक दयेकाः ज्या यानाच्वंगु दु । थ्व इलय् तकया दुने जनप्रतिनिधितय्गु ज्या जनतां स्वये धुंकूगुलिं थुगुसीया चुनावयात जनतां नं न्हापालिपासिबें ब्यागलं कथं स्वइगु नापं बांलाःम्ह उम्मेदवारयात ल्ययेगु अवस्था वइ धकाः यक्वसिनं आशा यानाच्वंगु दु, गुगु स्वाभाविक हे खः । स्थानीय तह चुनावया इतिहास नेपालय् स्थानीय तहया न्हापांगु निर्वाचन २००४ सालया जेठ १९ गते काठमाडौं म्युनिसिपालिटीया जूगु इतिहास दु । निर्वाचन आयोगया कथं २००४ सालय् जूगु उगु निर्वाचन लिपा मुलुकय् हाकनं नगरपालिकाया निर्वाचन २०१० सालया भदौ १७ गते जूगु खः । अथे हे २०१४ सालया माघ ७ गते गाउँ पञ्चायतया निर्वाचन जुल । २०१८ सालंनिसें थीथी मितिइ स्थानीय निर्वाचन जूगु खनेदु । निर्वाचन आयोगया कथं नगर पञ्चायतया निर्वाचन २०१९ सालया जेठ महिनाया थीथी मितिइ जुल । अथे हे जिल्लासभा २०१९ सालया थीथी मिति जूगु दुसा अञ्चल पञ्चायतया निर्वाचन २०२० सालया थीथी मितिइ जूगु दु । २०३९ सालया जेठ ३ व ४ गते गाउँ पञ्चायत व नगर पञ्चायतया निर्वाचन जुल । उगु हे कथं २०३९ साल असार २ गते जिल्ला पञ्चायतया निर्वाचन जुल । २०४३ सालया चैत्र ७ व १० गते गाउँ पञ्चायत नापं नगर पञ्चायतया निर्वाचन जूगु दु । अथे हे २०४४ साल बैशाख २६ गते जिल्ला पञ्चायतया निर्वाचन जूगु इतिहास दु । २०४६ सालया जन आन्दोलनपाखें देसय् प्रजातन्त्र पुनस्र्थापना लिपा २०४९ सालया जेठ १५ व १८ गते गाउँ विकास समिति व नगरपालिकाया निर्वाचन जूगु खः । २०४९ साल असार १३ गते जिल्ला विकास समितिया निर्वाचन जूगु खःसा २०५४ साल जेठ ४ व १३ गते गाउँपालिका व नगरपालिकाया निर्वाचन जूगु खः । अथे हे २०५४ साल असार २७ गते जिल्ला विकास समितिया निर्वाचन जूगु खः । २०६२ साल माघ २६ गते नगरपालिकाया निर्वाचन जूगु खः । संघीय लोकतान्त्रिक गणतन्त्र नेपाःया संविधानसभापाखें न्हूगु संविधान निर्माण जुइ धुंकाः स्थानीय तहयात स्थानीय सरकार कथं संविधानय् हे व्यवस्था याये धुंकाः ०७४ वैशाख ३१, १४ असार व २ असोजय् स्थानीय तहया निर्वाचन याःगु खः । न्हूगु संविधान जारी जुइ धुंकाः थुगु निर्वाचन न्हापांगु स्थानीय तहया निर्वाचन खः । अबले निर्वाचनया नितिं एक करोड ४० लाख ७४ हजार चार सय २४ मतदाता कायम दुगु खःसा एक करोड चार लाख ८९ हजार दुई सय चार अर्थात् ७४.५३ प्रतिशत मत कुतुंवंगु खः । थुगुसीया स्थानीय तहया निर्वाचन देय्न्यंकं यानाः थुगुसी ७५३ गू स्थानीय तहया निर्वाचन छगू हे चरणय् यायेगु अन्तिम तयारी जुयाच्वंगु दु । स्थानीय तहया निर्वाचनया सवालय् निर्वाचन आयोगं जेठ ४ गते यायेत प्रस्ताव याःगु खः । वर्तमान देउवा नेतृत्वया गठबन्धन सरकार चुनावया नितिं तयार मजुल धकाः प्रमुख प्रतिपक्ष एमालें ब्यापक रुपं आलोचना याःगु खः । अले गठबन्धन सरकारं निर्वाचन आयोगं बिउगु मितिसिबें नं न्ह्यः वैशाख ३० गते हे स्थानीय तहया निर्वाचन छन्हुं फुक्क थासय् यायेगु धकाः निर्णय यायेवं प्रतिपक्ष दल व मेमेपिनिगु म्हुतुप्वाः तिउगु खः । स्थानीय तहया खँ ल्हायेबलय् देय्न्यंकं यानाः खुगू महानगरपालिका, १२ गू उपमहानगरपालिका, २ सय ७५ गू नगरपालिका व ४ सय ६० गू गाउँपालिकाया यानाः मुक्कं ६ हजार ७ सय ४३ गू वडात दु । स्थानीय तहया निर्वाचनपाखें प्रमुख, उपप्रमुख, वडाध्यक्ष व वडासदस्यत यानाः ३५ हजार २ सय २१ जनप्रतिनिधि निर्वाचित जुइ । दलतय्गु चुनावया तयारी स्थानीय तहया निर्वाचनय् वनेगु धयागु राजनीतिक दलतय्गु नितिं मूल रुपं स्वंगू कथंया ज्या पूवंकेगु खः । न्हापांगु ज्या स्थानीय तहया निर्वाचनय् ब्वति कयाः स्थानीय तह अर्थात स्थानीय सरकारय् थःपिनिगु पार्टीया कार्यकर्तायात नेतृत्व याकेगु, निगूगु कारण धयागु थःपिनिगु पार्टी मथ्यनाच्वंगु थासय् नं पार्टी कमिटी निर्माण यायेगु, कार्यकर्तातय्त परिचालन यायेगु अर्थात संगठन विस्तार यायेगु खःसा स्वंगूगु कारण धयागु थःपिनिगु पार्टीया नेता कार्यकर्तात चुनावय् मत्याःसां नं स्थानीय तहलय् जनतायाथाय् तक थःपिनिगु खँ थ्यंकेगु ज्या यायेगु खः । थ्व स्वंगू कारणं यानाः स्थानीय तहया चुनावय् दक्व धयाथें दलत सक्रिय रुपं सहभागी जुइ । छु दल स्थानीय तहया चुनावपाखें तापाक्क च्वनी उगु दल जनतायाथाय् तक थ्यंके फइमखु धयागु खँ नेतातय्सं बांलाक हे सिउ । आः जुइगु स्थानीय तहया निर्वाचन धयागु ३५ हजारसिबें अप्वः जनप्रतिनिधि ल्ययेगु नितिं खः । उलिमछि जनप्रतिनिधि ल्ययेगु निंतिं उलि हे उम्मेदवार बीफत धाःसा थःपिनिगु पार्टी संगठन सशक्त जुइगु जुयाः प्रत्येक दलतपाखें स्थानीय चुनावय् ब्वति कायेत हथाय् चाइगु स्वाभाविक हे खः । उकिं सत्तारुढ दलत कांग्रेस, माओवादी केन्द्र, एकीकृत समाजवादी, जनता समाजवादी पार्टी, प्रमुख प्रतिपक्ष दल एमाले, राप्रपानिसें नेमकिपा तकं चुनावय् ब्वति कायेगु निंतिं थःथःपिनिगु योजना दयेकाः न्ह्याः वनाच्वंगु दु । जनजातितय् सवाल  स्थानीय तहया चुनाव न्ह्यः नेपाःया आदिवासी जनजातितय्सं थःथःपिनिगु संगठनया महाधिवेशन यायेगु ज्यायात प्राथमिकता बिउगु दु । नेवाःतय्गु मंकाः राष्ट्रिय संगठन नेवाः देय् दबूया महाधिवेशननिसें प्रदेश, जिल्ला, पालिका व वडाया तकं अधिवेशन जूगु दु । छगू कथं नेवाःतय्गु नं महाधिवेशन यायेगु धइगु नखः हनेथें हे जुयाच्वंगु दु । न्ह्यागु जिल्लाय् नं नेवाः देय् दबूया अधिवेशन जुयाच्वंगु समाचार वयाच्वंगु दु । नेवाः देय् दबूया विधान संशोधन यानाः पालिका व वडा समिति तकं निर्माण यायेगु प्रावधान तयेगु ज्या जुसांनिसें नेवाः देय् दबू सांगठनिक रुपं तसकं सशक्त जुया वनाच्वंगु दु धयागु खँ थाय् थासय् जुयाच्वंगु अधिवेशनपाखें स्पष्ट जूगु दु । थ्व हे फागुनया अन्तिमय् तामाङ आदिवासीतय्गु मंकाः राष्ट्रिय संगठन नेपाल तामाङ घेदुङया नं महाधिवेशन जूवनाच्वंगु दु । नेपाःया आदिवासी जनजाति पत्रकारतय्गु मंकाः संगठन नेपाल आदिवासी जनजाति पत्रकार महासंघया महाधिवेशन नं जूवनाच्वंगु दु । थीथी आदिवासी जनजातिया महाधिवेशन जक मखु स्वयं नेपाल आदिवासी जनजाति महासंघया नं महाधिवेशन जूवनाच्वंगु दु । छगू कथं स्थानीय तहया चुनावया निंतिं राजनीतिक दलत सक्रिय जुयाच्वंगु दुसा मेखे आदिवासी जनजातित नं थःपिनिगु संगठनया महाधिवेशन यायेगु ज्याय् सक्रिय जुयाच्वंगु दु । स्थानीय तहया चुनावया तयारीइ वनाच्वंगु इलय् आदिवासी जनजातितय्सं थःपिनिगु संगठनया महाधिवेशन यायेगु जक मखु आदिवासी जनजाति आन्दोलनया मुल्यांकन यायेगु, भावि योजना दयेकेगु व अधिकार प्राप्तीया लँपुइ वनेगु झ्वलय् स्थानीय तहया चुनावनिसें प्रदेशया चुनाव अले संघया चुनावया तकं ध्यानय् तयाः योजना दयेकेमाःगु दु । प्रत्येक आदिवासी जनजातितय्सं चुनावया नितिं ब्यागलं ब्यागलं कथंया थःथःपिनिगु अडान पत्र दयेकेफत धाःसा अवश्य नं थ्व इलय् उपलब्धी जुइ । स्थानीय तहया चुनावया निंतिं छगू कथंया अडान पत्र दयेके हथाय् जुइ धुंकूगु दु । अनं लिपा प्रदेश तहया चुनावया निंतिं अले संघीय चुनावया निंतिं नं अडान पत्र दयेकेगु योजना हयेमाः । गुगु अडान पत्र राजनीतिक दलतय्सं स्वीकार यायेत बाध्य जुइ, चुनावय् दनीपिं उम्मेदवारतय्सं व अडान पत्रयात स्वीकार यात धाःसा जक चुनावय् त्याइगु वातावरण दयेकेगु नापं थःथःपिनिगु लागय् थःपिनिगु मुद्दा ज्वनीम्ह आदिवासी जनजातियात हे चुनावय् त्याकेगु कथंया योजना दयेकेमाःगु आवश्यकता दु ।"
https://nepalbhasatimes.com/46104,बिचाः,११४२ सिल्लागा नवमी,एमसिसिं हयेत्यंगु राजनीतिक धु्रवीकरण,"नेपालय् आः एमसिसि पास यायेगु नितिं हे राजनीतिक समीकरण हिलीगु वा राजनीतिक समीकरण हिलेगु गोप्य सहमतिया आधारय् नं एमसिसि पास जुइफु धयागु अनुमान जुयाच्वंगु दु । बिहीवाः च्वंगु प्रतिनिधि सभाया मुँज्याय् कांगे्रसं सकलें सांसदतय्त अनिवार्य उपस्थित जु धकाः धाःगु स्वयेबलय् विहीबाः हे एमसिसि पास जुइगु खःला धकाः सकसिनं आशंका याःगु खः । तर अन्तिम इलय् वयाः प्रधानमन्त्रीया हे इनापय् संसद स्थगित जुयाः शुक्रवाः जक च्वनीगु जुल धाल । थ्व स्वयेबलय् सकसिनं एमाले लिसे खँ मिले मजूगुनि अनुमान जुयाच्वंगु दु । एमालें ला थःपिं सरकारय् छुं हैसियत मदयेक अले थः विरोधी माधव व प्रचण्डयात कय् च्यानाः थःपिसं एमसिसियात समर्थन यायेफइमखु धकाः ला धयाच्वंगु हे खः । मेखे एमालेया हे कार्ड क्यनाः माधव व प्रचण्डयात देउवां एमसिसि संसदय् यंकेगु खँय् सहमत याकूगु खः ।                                                         संसदय् दुत छ्वयेगु खँ स्वीकार यानाः प्रचण्ड व माधव नेपालं वयां आपाः न्ह्याः वनेफइमखु धकाः अडान कयाः च्वनाबिउगुलिं यानाः आः काँगेसं एमालेयात हे माने याकेमालीगु खनेदु । थ्व बाहेक मेगु लँपु मदु । सविधान दयेकेगु झ्वलय् न्हूगु वानेश्वर पिने थःगु अधिकार संविधानय् च्वकेत थीथी जाति, जनजाति व अधिकारकर्मीतसें न्हिच्छिं जुलुस पिकायेगु व धर्ना बिइगु ज्या याःगु खः । संविधान मार्फत हे जनताया भाग्यया फैसला जुइगु व जनताया भाग्य व भविष्यया निर्धारण यायेत जनतां हे ल्यःपिं प्रतिनिधि च्वनाः संविधान दयेकेत्यंगु धाःबलय् सकलें मनूत जागरुक जुयाः सतकय् कुहाँ वःगु खः । गुलिं थःपिन्त, थःगु जातिं कयाच्वंगु अधिकार हनन जुइ, नयात्वना च्वनागु मदइ धकाः काउन्टर जुलुस पिकाःपिं नं दुगु खः । थुकिं वातावरणयात उत्तेजित नं यानाबिउगु खः । आः धात्थें हे नेपाः राष्ट्रया हे भाग्य छु जुइगु ? थनया जनताया भाविष्य छु जुइगु? नेपाः नव उपनिवेश जक जुइगु खःला ? धयागु चिन्ता व्याप्त जूगु दु । थुकिं यानाः जनता न्हापासिकं नं आपाः आक्रोसित जुयाः सतकय् कुहाँ वःगु दु । सायद जनआन्दोलन जुइबलय्सिया स्थिति न्हूगु वानेश्वर पिने खनेदया च्वंगु दु फरवरी २८ तकया दुने एमसिसि पास यायेमाःगु दबाव नेपाःया प्रधानमन्त्रीया छ्यनय् लानाच्वंगु दु । सरकार चले यायेत विदेशीतय्गु आशिर्वाद मदयेक मगाः धकाः शासकीय सोच व चिन्तनं मुक्कं नेपाली कांग्रेस हे ग्रसित जुयाः न्ह्यानाच्वंगु दु । प्रमुख प्रतिपक्षी दलं नं थुकिइ थःगु सत्ताया भागबण्डा स्वयाच्वंगु दु । अले सरकार चले यायेगु ल्याखं हे विदेश नाप सम्बन्ध बांलायेमाः धकाः नं धयाच्वंगु दु । इमित राष्ट्र व जनताया चिन्ता मदु । खाली सरकारय् च्वनेबलय् छु यायेमाः, गय् यायेमाः, सुयात गय् यानाः लय्तायेका तयेमाः धयागु खँया जक सोच दुगु खनेदु । थथे जूगुलिं नं नेपाःमि जनताया नितिं नेपाःमि जनता स्वयं सतकय् कुहां वयेमाःगु अवस्था जूगु दु । नेपाःमि जनतां ल्ययाछ्वःपिं जनप्रतिनिधि धाःपिं जनताया प्रतिनिधित्व यानाच्वंगु मदु । इमिसं ला जनतायात विकासे व व्यक्तिगत खुराकय् चाःहुइकाः सत्ताय् वनेगु स्वाहाने दयेकेगु अले न्हापाया शासकत थें जुया जुइगु व्यवहार क्यना जूगु दु । राष्ट्रया स्वाभिमान व स्वतन्त्र अस्तित्व व सार्वभौम सत्तायात बचे यायेत सकलें नेपाःमि छप्पँ जुइमाःगु आःया ई खः । तर पार्टि व पार्टिया रापतापयात छ्यलाः जनताया छगू तप्कायात थःपिनि पाखे प्रभावित यानाः एमसिसि अनुदान जक खः, विकासया प्याकेज जक खः, थ्व गुगु सैन्य रणनीति अन्तर्गत वःगु खँ मदु । थुकिइ गुगुं राष्ट्रघात मदु आदि इत्यादि धकाः प्रचार याना हःगु दु । एमसिसिया विरोधय् ला दक्कय् राजावादीत नं न्ह्यचिला च्वंगु दु । तर थुकिया ल्याः मतसें थ्व कम्युनिष्टतसें चीनया इशाराय् विरोध यानाच्वंगु खः, लोकतन्त्रवादी धाःपिं व कांग्रेस धाःपिसं थुकिया विरोध यायेमजिउ धकाः नं जनतायात बिल्ला भिरे यानाः नं समर्थकतय्गु पंक्ति खाकेगु ज्या यानाच्वंगु दु । थुकिं यानाः नेपालय् जनताया दथुइ नापं विभाजन वःगु दु । सःसिउपिसं धाल धायेवं पत्याः याइगु नेपाःया समाजय् सःसिउ व नेतागिरी क्यनाः नं प्रचार यानाजुइगु दु । थुकिं लिपा थ्यंक हे जनताया दथुइ विभाजन हइगु खनेदु । सरकारय् दुबलय् व हे खँया समर्थन यानाः न्ह्यचिकेगु अले विपक्षय् लात धाःसा विपक्षीया धर्म हे खः धकाः नं विरोध यायेगु ज्या नं नेपाली राजनीतिइ चले जुयावयाच्वंगु दु । थुकिं यानाः छु खँ वास्तविक रूपं छु खः? राष्ट्रया नितिं सही खः कि गलत ? धकाः स्वयेगु दृष्टिकोण हे मदया वंगु दु । छुं नं वस्तु सत्तीक स्वत धाःसा तःधं खनी, तापाकं स्वत धाःसा चीधं खनी । गुगु धरातलय् च्वनाः स्वत अथे हे खनीगु स्वाभाविक हे खः । तं वल धाःसा व हे मनुखं बैगुण याःगु जक लुमना वइगु, लय् वल धाःसा व हे मनुखं गुण याःगु जक लुमना वइगु नं स्वाभाविक खः । थ्व मानवीय स्वभाव हे खः । झीत थुकथंया खँ मखु, नेपाः राष्ट्रया छम्ह सपुत जुयाः स्वयेबलय् छु खनेदइ ? नेपाः राष्ट्रया सम्बन्धय् निर्णय याये दइगु सार्वभौम अधिकारया कसिइ चुलाः स्वयेबलय् छु खनेदइ, उकथंया दृष्टिकोण माःगु दु । एमसिसियात अमेरिकी राजदूतं हे अनुदान मखु, लगानी धकाः धयाच्वंगु दु । लगानी धयागु मतबल प्रतिफल दइगु खँ जुल । तर नेपाःया नेतातसें धाःसा थुकियात अनुदान हे धयाच्वंगु दु । अनुदान वा लगानी हे दुकायेमजिउगु ला मखु । तर सम्झौताया शर्त झीसं स्वयेमाः । आपाः खँ छु ल्हायेगु? नेपालय् गरिब जनतायात साहुतसें दयामाया यानाः हे त्यासा बिइ, तर लिपा ब्याजय् स्याज नापं कयाः छेँ बुँ हे थःगु यानाः काइ । थ्व ला झीसं खनाच्वनागु व स्वयाच्वनागु हे खँ खः । छेँय् दुने च्वंपिं मध्ये गुुलिसिनं ला साहुयात तं चायेके मजिउ, लिपा वयाके जक मखु, मेपिंके नं ग्वाहालि फ्वन धाःसा दइमखु धकाः तकं ख्यायेगु ज्या जुयाच्वंगु दु । साहूलिसे फुइँ यायेमजिउ, न्ह्यागुं यायेफु नं धयाच्वंगु दु । थ्व सन्दर्भय् थ्व हे जक दसु कयाः स्वःसां सु मनुखं छु खँ ल्हानाच्वंगु धकाः थुइ । एमसिसिया सम्बन्धय् नेपालय् तःधंगु बहस न्ह्यानाच्वंगु दु । तर जनमत एमसिसिया पक्षय् मदु । जनमत थुकिया पक्षय् मदु धकाः सीकसीक नं नेतात थुकियात पास यायेत न्ह्यानाच्वंगु दु । गुलिं नेतात खुलेआम हे न्ह्यानाः थःगु पार्तिया पक्षय् दुगु जनमत व कार्यकर्ताया भरं अले विकासे खँ ल्हानाः त्याका वयेफइ धकाः निर्धक्क जुयाच्वंगु दु धाःसा गुलिं बापाच्याः जुयाच्वंगु नं दु । नेता जूगु ल्याखं अमेरिकाया दबाब नं फयाच्वंगु दु धाःसा अमेरिका नं तं मचायेक जनताया न्ह्यःनं नं चोखो खनेदयेत छु यायेमाली? उकथं हे सनीगु ज्या नं यानाच्वंगु दु । नेपाःया राजनीतिइ खास स्टेटम्यान मदुगुया थ्व लिच्वः नं खः । नेपाःया राजनीतिइ दलालीकरण ला न्हापा हे जुयाच्वने धुंकूगु दु । थुकिया नांगां प्याखं जक आः खनेदुगु खः ।"
https://nepalbhasatimes.com/43759,बिचाः,???? ??????? सप्तमी,असम्भव प्रजनन,"नेपाली सिनेमाया छम्ह नायिका । पूजा शर्मा नां । वयाके सिनेमा पत्रकार प्रकाश सुवेदीं अन्तर्वार्ता काइ । नायिकाया सामान्य ज्ञान विषयय् न्ह्यसः तइ । नेपालय् ग्वःगू जिल्ला दु ? नायिकां लिसः बी ‘झिंछगू ।’ हास्यास्पद । लिसः नायिकाया तामझाम, झःझः धाःगु श्रृंगारयात मल्वःकथं जुयाबी । स्वयाच्वंपिंत हे मछालापुसे अनुभव जुयाबी । तर । मनय् लू थे लिसः बिउम्ह नायिकायात छु निं छु ! हर्रर न्हिलाः थःगु कमजोरीयात ब्वयेका बी ।                                                         खैर । सिनेमाया फुक्क कलाकारत थथे हे जुइ । सामान्य ज्ञानया खँय् कमजोर हे जुइ । साधारिकरण याये फइ मखु । याये मजिउ । बौद्धिक नायिकात मदुगु मखु । तर । अक्सर । सिनेमा कलाकारतसें थःगु मष्तिष्कया सुन्दरतायात उलि चिउताः तइमखु । ख्वाः, म्हबांचिया आकर्षणया भरय् स्थापित जुइत स्वइ । थ्व खँय्् । थौंकन्हय्या राजनीतिक नेतात व सिनेमाया नायक नायिकातय् स्तर समान खनेदइ । छम्ह मन्त्री । अबलय् वन विभागया मन्त्री । भाषणय् मन्त्रींजुं धाइ ‘झीसं सिमापाखें कार्बन डाइअक्साइड कयाः, सिमायात अक्सिजन बी ।’ अबलय्या वनमन्त्री थौंकन्हय् पर्यटन मन्त्री जुयादीगु दु । थौंकन्हय् सेलिब्रिटीतसें व राजनीतिक नेतातय्सं न्ह्यागु धाःसां शिरोपर यायेमाः । मूक जुयाः न्यनेमाः । मूर्ख जुयाः स्वीकार यायेमाः । नायिका पूजा शर्मां छगू मेगु अन्तर्वार्ताय् अन्तर्वार्ताकार प्रकाश सुवेदीयात छेडछाड यानाः धाइ, ‘जिं नेपाःया जिल्ला झिंछगू धकाः धइगु खँ प्रकाशयात गाक्कं फाइदा यात । कार्यक्रम भाइरल जुयाः प्रकाश सुवेदी प्रचार वल । प्रकाश सुवेदीयात ज्यःनाः, बेली चूलाकेत जिगु अन्तर्वार्तां गाक्कं ग्वाहालि याःगु दु । जिं गर्व याये ।’ स्वयादिसँ । थौंकन्हय्या सेलिब्रिटीतय् म्वायेगु हर्कट ! मेम्ह नं सेलिब्रिटीया करामत नं न्ह्यथने । सिने नायिकाया प्वाथय् दइ । प्वाः जाया वइ । नायिकाया मिजंनं मिसाया प्वाथय् न्हिं न्हिं ‘किस’ याःगु किपात फेसबुकय् वयाच्वनी । मचा बुइ त्यइ । नायिकां थःगु तज्याइ थें च्वंगु प्वाः उली, वया भाजुं नं प्वाः उली । निम्हेसिनं प्वाः ल्वाकी फेसबुकय् किपा ब्वइ । भाइरल जुइ । लखौं मनूतसं ‘लाइक’ याइ । सम्बन्धित नायिकां गर्व याइ । लखौं मनूतसं जिमित ययेकी । निम्ह, प्यम्हेसिनं कुंखिनाः जिमि सँ छपु नं उखे थुखे याये फइमखु । धाइ थौंकन्हय् प्रत्येक मनूया थःथःगु कथं जुइगु अधिकार दु । सुनानं सुयातं हस्तक्षेप यायेगु अधिकार मदु । थ्व धापूयात मनग्य छ्यले दुपिं सेलिब्रिटीत खः । राजनीतिज्ञत नं थ्व खँय् उतिकं हे भाग्यमानी । राष्ट्रिय सेलिब्र्र्रिटी खः । धाये फइ । माल कि गुगुं दलं गुगुं दललिससे नं ज्वःचिने जिउ । फु । प्वाः ल्वाके जिउ । न्ह्यागुं ल्वाके जिउ । जिउ मजिउया सीमा मदु । सिद्धान्तया आधार मदु । मौका वल कि चौका ह्वायेमाः । नेपाःया राजनीतिया ख्यलय् नग्नतायात छुट दु । थौंकन्हय् सिने नायिकातय् मेगु प्रचलित फेसन खः थीमत्यः अर्थात रजस्वला बारे अन्तर्वार्ता बिया जुइगु । खः । थौंकन्हय् महिला सशक्तिकरणया अभियन्तातय्सं ‘रजस्वलाप्रतिया रुढ प्रथा, महिलातय्त मुक्ति बीगु अभियान’ न्ह्याकाच्वंगु दु । विशेष यानाः गां गामय् रुढ अन्धविश्वासी धारणां रजस्वलाया इलय् महिलातय्सं तःधंगु दुःख, यातना फये मालाच्वंगु दु । छाउपडी प्रथां यानाः मिसातय् ज्यान हे खतराय् लानाच्वंगु दु । थी मत्यः बारे सही ज्ञान बियाः महिला वर्गत दथुइ जनजागरण थनेगु जरुर समयया माग जुइ । तर, जनस्तरय् प्रभावकारीकथं न्ह्याके माःगु जागरण अभियानयात सिने सेलिब्रिटीतय् चमक दमकं जाःगु अन्तर्वार्तां पूवंके फइमखु । ‘मिजंतय् वीर्य शुद्ध ! मिसातय् रजस्वला जक छाय् अशुद्ध ?’ छम्ह नारी अभियन्ता थ्व रजस्वलाप्रति पक्षपात खः । विरोध थ्वयेकी । खः, पक्षपात दु । तर प्रजनन मदिउनि । तर । अफसोच ! देय्या राजनीति थौं नपुंसक । वीर्य शुन्य ! शुष्क रजस्वला ! विकास, समृद्धिया प्रजनन असम्भव । देय् सुखूचिना वंगु दु ।"
https://nepalbhasatimes.com/43566,बिचाः,???? ?????? चर्हे,प्रथाजन्य संस्थायात कानुनी मान्यता,"थनि दच्छि न्ह्यः हे थारुतय्सं थःपिनिगु प्रथाजन्य संस्थायात मान्यता बिइगु कथंया ज्या याःगु दु । २०७७ साल पुस महिनाय् न्हापांखुसि बर्दिया जिल्लाया बारबर्दिया नगरपालिकाय् थःपिनिगु प्रथाजन्य संस्था ‘बरघर’यात कानुनी मान्यता बिइत सफल जूगु खः । थारु आदिवासीतय्गु प्रथाजन्य संस्था व प्रथाजन्य कानुन धइगु ‘बरघर’ खः । प्रथाजन्य संस्थायात देय्या कानूनं तकं चिइ फइमखु बरु देय्या कानुन निर्माणया आधार प्रथाजन्य संस्था खः । आधुनिक नेपाः निर्माण जुइ न्ह्यः हे थःपिंसं स्वायत्तता व स्वशासन अभ्यास याना वयाच्वंगु धयागु आदिवासीतय्गु प्रथाजन्य संस्था व प्रथाजन्य कानुन हे खः ।                                                         नेपाःया आदिवासी जनजातित मध्ये थारुतय्सं हे दकलय् न्हापां प्रथाजन्य संस्थायात कानुनी मान्यता बिइकाः वनेमाः, उकिया नितिं अन्तर्राष्ट्रिय कानुनत आदिवासीया हकय् दु धकाः थुइकल अले उकियात लागू यायेगु कथं न्ह्याः वनाः थःपिनिगु प्रथाजन्य संस्था ‘बरघर’यात मान्यता बिइत ताःलाःगु खने दु । थारु आदिवासीतय्गु प्रथाजन्य संस्थायात थाय् कथं ब्यागलं ब्यागलं नां बिया वयाच्वंगु दु । अप्वः याना ‘बरघर’ हे धाइगु खःसां गनं ‘भल्मन्सा’ अले गनं ‘महतावाँ’ नं धायेगु याना वयाच्वंगु दु । न्ह्यागु हे धाःसां उकिया अर्थ नापं ज्या याइगु फुक्कं छगू हे खः । बारबर्दिया नगरपालिकां बरघरयात कानुनी रुपं मान्यता बियाः ऐन तकं निर्माण याना ज्या याये धुंकाः आः मदिक्क मेमेगु च्यागू पालिकाय् थारु आदिवासीतय्गु प्रथाजन्य संस्थायात मान्यता बिइगु ज्या जुइधुंकूगु दु । आः वइगु पुष महिनाय् पालिकातय्गु अधिवेशन जुइ अर्थात गाउँ बाय् नगरसभात जुइ । अबले तकया दुने झिंच्यागू पालिकाय् ‘बरघर’यात मान्यता बिइकेगु योजना सहित थारुत न्ह्याः वनाच्वंगु दु । थारुतय्गु बरघर, भल्मन्सा, महतावाँयात मान्यता बिइगु धयागु स्थानीय सरकार संचालन ऐन, नेपाःया संविधान, आइएलओ १६९ अले युएनड्रिपया आधारय् मान्यता बिइगु खः । प्रथाजन्य कानुनयात मान्यता बिइगु धयागु थःपिनिगु लागाय् थःपिंसं हे स्वायत्तता व स्वशासनया अभ्यास यायेगु खः । उकिया नितिं थारुतय्सं स्वंगू तहया संरचना निर्माण याःगु दु । गन बरघर दु व बरघरयात गां स्तरया रुपय् मान्यता बिइकेगु ज्या याःगु दु । अले व हे गां स्तरया बरघरया प्रतिनिधित दुथ्याकाः वडा स्तरीय बरघर समिति निर्माण याःगु दु । थुकी म्होतिं नं छगू गांया छम्ह प्रतिनिधित्व जुइगु कथंया व्यवस्था याःगु दु । अले व हे वडा स्तरपाखें प्रतिनिधित्व यानाः पालिका स्तरया बरघर समिति निर्माण याःगु दु । थज्याःगु कथंया बरघर समितिं थारुतय्गु भाषा, संस्कृति, सम्पदानिसें जीवन पद्धति अझ धाये पहिचान नाप स्वानाच्वंगु फुक्क विषययात स्वयेफइगु कथंया ऐन निर्माण याःगु दु । बरबर्दिया नगरपालिकाय् दुगु बरघर प्रणाली संरक्षण, प्रवद्र्धन व विकास यायेत ऐन २०७७ दयेकाः लागू याःगु दु । उगु ऐनया प्रस्तावनाय् थुगु कथं च्वयातःगु दु– बारबर्दिया नगरपालिका लागा दुने प्रचलनय् दुगु आदिवासी थारुतय्गु सामुदायिक संगठन व परम्परा बरघर प्रणालीयात अभिलेखिकरण, संरक्षण, प्रबद्र्धन, विकास व अभ्यासय् तिबः बिइमाःगु जुयाः नेपाःया संविधान, नेपाल पक्ष दुगु अन्तर्राष्ट्रिय श्रम संगठन महासन्धी नं. १६९, आदिवासीतय्गु अधिकार सम्बन्धी संयुक्त राष्ट्र संघीय घोषणा पौ युएनड्रिप, स्थानीय सरकार संचालन ऐन लगायत प्रचलित कानुन बमोजिम वाञ्छनीय जूगुलिं, बरघर प्रणालीया अभ्यास प्रचलनय् दुगु गांंमय् विकास निर्माणया ज्या, गांया शान्ति सुव्यवस्था, थवंथवय् ग्वाहालि, सहकार्य एकता व मंकाः प्रबृतियात कायम यायेत बरघर प्रणालीयात अझ सशक्त व प्रभावकारी दयेकेगु आवश्यता जूगुलिं, समावेशी नापं समविकासया सिद्धान्तया आधारय् स्थानीय विकास न्यायोचित सहभागीता व पहुँचयात सुनिश्चित यायेत वाञ्छनीय जूगुलिं, नेपाःया संविधानं परिकल्पना याःगु सामाजिक न्याय, मेलमिलाप, सदभाव व दिगो विकासया निंतिं लिपातक नं अभ्यासय् दुगु विकास, निर्माण, न्याय, परम्परा, पेशा व समाज परिचालनया प्रणालीयात कानुनी मान्यता बियाः थुकिया भूमिकायात अझ प्रभावकारी यायेगु वाञ्छनीय जूगुलिं, नेपाःया संविधान धारा २२१, धारा २२६ व अनुसुची ८ या १२ व २२, स्थानीय सरकार संचालन ऐनया दफा ११या फ, ४ व ५, दफा ११ या ४ या ठ व दफा १०२ बमोजिम अधिकार प्रयोग यानाः बारबर्दिया नगरपालिकाया च्याक्वःगु नगरसभां थुगु ऐन दयेका लागू याःगु दु । थारुतय्सं थःपिनिगु प्रथाजन्य संस्थायात कानुनी रुपं मान्यता बिइकेगु ज्या भचा न्हापां याःगु खनेदुसा स्वनिगःया आदिवासी नेवाःतय्सं नं थःपिनिगु प्रथाजन्य संस्था गुथियात कानुनी मान्यता बिइकाः थःपिनिगु संस्कृति, सम्पादयात संरक्षण सम्वद्र्धन यायेगु नापं नेवाः पहिचाया नितिं कानुन हे दयेकाः ज्या यायेगु शुरु याःगु दु । किपू नगरपालिकाय् थुगु कथंया अभ्यास नेवाःतय्सं याःगु दु । लिपांगु इलय् किपू नगरपालिकाय् स्थानीय सरकार संचालन ऐन, नेपाःया संविधान नापं अन्तर्राष्ट्रिय कानुनया आधारय् आः किपूया संस्कृति, सम्पदानाप स्वापू दुगु भूमि, भाषा नापं ललितकलायात संरक्षण सम्वद्र्धन यायेगु निंतिं सांस्कृतिक संरक्षित क्षेत्र घोषणा यानाः ज्या यायेमाल धकाः बसह सुरु यायेगु ज्या जुल । अनं लिपा किपू नगरपालिकां छगू कार्यदल दयेकेल । कार्यदलं सांस्कृतिक संरक्षित क्षेत्र घोषणाया सवालय् छगू ऐनया हे प्रस्ताव तयार यात । किपू नगरपालिकां किपू नगर सांस्कृतिक संरक्षित क्षेत्र सम्वन्धय् व्यवस्था यायेत दयेकूगु ऐन २०७८ जारी यात । ऐनय् किपूया खुगू लागा क) किपू, ख) पांगा, ग) नगां, घ) च्वबाहाः, ड) इताग्वः भाजंगाः व च) गांचा लागायात कःघाःगु दु । थुगु लागाया प्रथाजन्य संस्थापाखें प्रतिनिधित्व याकाः थःथःगु लागाय् लागा स्तरीय उपपरिषद दयेकेगु अले अन ज्यासना पुचः नं दयेकेगु ज्या जुइ । अथे हे उपपरिषद्या ज्यासना पुचःयापिं फुक्कं नगर परिषद्या दुजः जुइ । नगर परिषद्पाखें नगरया ज्यासना पुचः नीस्वनेगु ज्या याइ । नेवाःतय्गु प्रथाजन्य संस्था गुथियात मान्यता बिइगु कथंया ज्या जूगु दु । थारुतय्सं दच्छि न्ह्यः दयेकूगु ऐन व किपूया नेवाःतय्सं थुगुसी दयेकूगु ऐन स्थान विशेष कथं भचा पाःगु खने दुसां सार खँ धाःसा छगू हे खने दु । थारु व नेवाःतय्गु दथुइ सहलह ब्याकाः दयेकूगु मखसे थःथःगु तालं अथे ऐन दयेकेगु ज्या यात । थुकिं थःपिनिगु प्रथाजन्य संस्थायात मान्यता बिइकेगु नापं थःपिनिगु पहिचान ल्यंकेगु निंतिं तःधंगु ज्या जुइगु आशा यानाहःगु दु । स्वायत्तता व स्वशासन न्हापांनिसें अभ्यास याना वयाच्वंपिं आदिवासीतय्सं थारु व नेवाःतपाखें सयेका वनेमाः धकाः तायेकाः आदिवासी जनजातितय्गु दथुइ हे तःधंगु बहस सुरु जूगु दु । संविधान व स्थानीय सरकार संचालन ऐनय् दुगु अधिकारयात छ्यलाः थःपिनिगु पहिचान ल्यंकेगु ज्या यायेगु लँपु थारु व नेवाःतय्सं क्यना बिउगु खनेदु । उकिं स्वायत्तता व स्वाशासन नापं पहिचानया निंतिं आःया अवस्थाय् प्रमुख आधार धइगु हे स्थानीय तहनिसें हे सांस्कृतिक संरक्षण व प्रथाजन्य संस्थायात मान्यता बिइका यायेफइ धकाः थुइकेगु यानाहःगु दु । उकिया निंतिं नेपाःया आदिवासी जनजातितय्गु दथुइ छगू कथंया समन्वयया नितिं नं पहल याःगु दु ।"
https://nepalbhasatimes.com/46303,बिचाः,११४२ चिल्लाथ्व षष्ठी,सम्पादकया डायरी : युक्रेनय् एकताया थज्याःगु बल्लाःगु गथः आःतक मखनानि,"मार्टा शोकालो  सम्पादक, बिबिसी युक्रेनी सेवा                                                          जिमिथाय् रुसं आक्रमण याःगु निवाः दयेधुंकुल । आः ला जिं ख्वयेगु नं त्वःतेधुन । जिगु न्हि छन्हु न्ह्यवया समाचार ब्वब्वं सुरु जुइ । जिं थुबलय् युक्रेनन्यंकं जूगु न्हूगु विस्फोटया घटना ल्याखायेगु जुइ । छुं न्हि न्ह्यः जिमि बाः च्वनाच्वंगु किएभ शहरय् जूगु रकेट आक्रमणया घटना लिसें जि न्ह्यलं चाःगु खः । जितः उबलय् वय्कः व वय्कःया पासपिं सकलें सकुशल दु धयागु निश्चित यायेगु निंतिं फोन यायेगु सहास मुंकेत तकं १० मिनेट लगे जुल । वय्कःपिं सकलें सकुशल दुगु जुयाच्वन । अले जक बल्ल जितः याउँक सासः ल्हायेफत । किएभय् जुयाच्वंगु विध्वंशया भयावह दृश्य खनीबलय्, रुसी ट्यांकरत सहर व गामय् दुहां वयाच्वंगु खनीबलय् छझा उगु शान्त थाय्त लुमनावइ, गन जिमि पासापिं च्वनाच्वंगु खः वा गन जिपिं बिदा हनेत वनेगु यायेगु खः । जिपिं पासापिं नापलायेत छेँजः सकलें उखेपाखे वनेगु, अले आरामदायी मेचय् फ्यतुनाः ला ननँ त्वनेगु । आः थ्व सहरयात ततःधंगु अस्त्रं ध्वस्त यानाबी धुंकूगु दु । थ्व शुद्धया शुरुपाखे हे किएभय् जुयाच्वंगु घटनाक्रमया बारे छगू एपय् वःगु जानकारी जितः भावविह्वल यानाबिल । उगु सन्देशय् उकुन्हुया कन्सर्ट, ब्वज्या थेंज्याःगु फुक्क ज्याझ्वः रद्द जूगु न्ह्यथनातःगु खः । थुपिं ज्याझ्वःया बारे आः लुमनिबलय् थुपिं न्हापाया जीवनया छगू ब्व खः धयाथें ताइगु । थ्व एपतय्सं थौंकन्हय् बिस्कं कथंया सन्देश बिया हयाच्वंगु दु । गुकी हवाइ आक्रमणबारे सुचं, खाद्यान्न न्याये दुगु पसःतय् धलः, वासः गन गन दु धयागु जानकारी दुगु फार्मेसीतय्गु धलः दुथ्याः । थ्व इलय् जिमि मां थःगु निंतिं स्वयां थःम्हं लहिनातःपिं खिचा व भौचिया निंतिं गुकथं नसाज्वलं हयेगु धयागु खँय् हे यक्व चिन्तित खनेदु । छुं न्हि न्ह्यव वय्कलं तसकं लय्ताया थः निगः पाउरोटी न्यायेत ताःलाःगु खबर न्यंकूगु खः । जिमि माः आः नं उगु हे शहरय् च्वनाच्वंगु दु, गन नयेत्वनेगुया अभाव गुबलें मजू । जिगु निंतिं रुसी ट्यांकं ध्वस्त याःगु तस्बिरं स्वयां अन खाद्य संकट जूगु दकलय् चिन्ताया विषय जुयाच्वंगु दु । नसात्वँसाया अभाव व प्वकतांगु थलबल आःया यथार्थ खः । मनूतय्सं गन, गुबलय् गुलि मात्राय् नयेत्वनेगु न्याये दइ धयागु जानकारी शेयर यानाच्वंगु दु । छुं पसलय् अभाव खनेदयेधुंकूगु दु । तर छुं पसलय् धाःसा अत्यावश्यक जूपिनि निंतिं गाक्क मौज्दात दनि । रेष्टुरेन्टतय्सं सेना, नयेत्वने मखंपिं, च्वनेगु छेँ मदयेधुंकूपिंत निःशुल्क नसाज्वलं इनाच्वंगु दु । जिमि झिदँ दुम्ह काय स्कुल मवं । वयागु अनलाइन कक्षा नं न्ह्यानाच्वंगु मदु । गुलिं शिक्षकत किएभय् हे दुसा गुलिसिनं सहर त्वःतेधुंकल । वया पासापिं गांपाखे वा विदेशपाखे पलायन जुइधुंकल । उपिं जूमपाखें नापलानाच्वंगु हे दनि । अनलाइन गेम म्हिती, अले थःत युक्रेनया रक्षायानिंतिं खटे जुयाच्वनागु ‘आइटी सेना’या कल्पना यानाः लय्तायाच्वंगु दु । उमिसं छगू ऐपया ग्वाहालिं ‘युद्धया अर्थ दु’ धयागु खँ ल्हानाच्वंगु दु । युक्रेनीतय्त न्हियान्हिथं स्वदेशय् च्वनेगु कि पलायन जुइगु धयागु द्विविधा जुयाच्वंगु दु । रुसी अक्रमणया न्हापां वालय् थ्यंमथ्यं झिगू लाख मनूत थःगु सरसामान ज्वनाः युक्रेन त्वःताः शरणार्थी जूवन । थ्व ल्याः आः न्हियान्हिथं अप्वया वनाच्वंगु दु । गुलिसिनं आःयात स्वदेशय् हे च्वनेगु निर्णय याःगु दु । नांजाःपिं गायक, कलाकार व कासामित युक्रेनी सेनाय् भर्ति जूवंगु दु । लखौं युक्रेनीत तसकं ग्वाहालि माःपिनि सेवाय् स्वच्छां खटे जुयाच्वंगु दु । थज्याःगु अनुभूति जुयाच्वंगु दुकि युक्रेन छगू तःधंगु पविार खः, गन हरेक दुजलं थःम्हं फक्वः ग्वाहालि यानाच्वंगु दु । ल्वाये फुपिं ल्वानाच्वंगु दु । ज्वरे यायेसःपिंसं ज्वरे यानाः नकाच्वंगु दु, इउँ वने फुपिंसं नसाज्वलं लिसें मेमेगु अत्यावश्यक सामान इउँ वनाच्वंगु दु । रुसी सेनां कब्जा याःगु खेर्सन शहरपाखें जिं छगू नुगः हे चेचेतुंगु खबर न्यना, गन तुति व पतिं हे मदुम्ह छम्ह ज्याथ स्वयंसेवक जुयाः ब्वाँय् जुयाच्वंगु दु । थौंकन्हय् हरेक शहर व गामय् फिया बोरा तयाः, सिमेन्टया संरचना दयेकाः, सिमात क्वःथलाः सुरक्षा नाका दयेकाच्वंगु दु । किएभं बिसिउँ वंपिं ल्याय्म्ह, स्थानीय कृषक वा सेवानिवृत्ति सशस्त्र नागरिकतय्सं थःपिंथाय् दुहां वःपिनि निरीक्षण यानाच्वंगु दु । जि च्वंच्वनागु गामय् नं निगू सुरक्षा नाका दु, गन स्थानीयतय्सं पाःपाः यानाः २४ घन्टा पाः बियाच्वंगु दु । उमिसं शिकार म्हितेगु बन्दूक, धाः दुगु चक्कु व पाः दु । उपिं थःपिंके दुगु हातहतियार ज्वनाः चीधंगु समुदाययात जूसां रक्षा यायेत तत्पर दु । युक्रेनीतय् दथुइ थज्याःगु कथंया बल्लाःगु एकताया गथः जिं न्हापा गुबलें हे मखना । कस्तीया आशाय् हाप्वलय् जुइगु गतिविधि थें युक्रेनीतय्सं विजयया आशाय् थःम्हं फक्व ज्या यानाच्वंगु दु ।"
https://nepalbhasatimes.com/43899,बिचाः,???? ?????? षष्ठी,थरया ल्यूने नेवाः तयेगु सवाल,"छं न्हापा श्रीकृष्ण ज्यापु धकाः धाइगु, लिपा हाकनं श्रीकृष्ण महर्जन अले आः वया हाकनं श्रीकृष्ण महर्जन नेवाः तयादिल छाय् खः धकाः यक्वस्यां न्ह्यसः तल । उगु न्ह्यसःयात जिं गम्भीर रुपं कया, अले धया थौंसिबें स्वीदँ न्ह्यः जि येँय् वयाः क्याम्परय् आखः ब्वंवयागु, वसिबें न्ह्यः जि खास हे येँ मवया । छकः निकः जक वल जुइ । जब जि कलेजय् वया, अबलेनिसें निरन्तर येँय् वयेगु ज्या जुल । उगु ई तकया दुने किपू धइगु ज्यापुतय्गु बाहुल्यता दुगु, उकिं जिं थःत अन महर्जन धकाः तकं धायेम्वाः ।                                                         नागरिकताय् नं थर महर्जन हे तया । तर जब येँय् संगत जुल अबले जिं सिल कि नेवाः दुने नं ज्यापु धालकी तसकं ल्यूने लाःपिं अले छगू कथं मसः मस्यूपिं थें जुयाच्वंगु । अबले किपुलिइ खँ ल्हायेगु खःसा ज्यापुतय्सं हे हरेक ख्यलय् नेतृत्व यानाच्वंगु, तर येँय् धाःसा जिं यक्व पाःगु खना । अले येँया ज्यापुत धाइपिं मसः मस्यूपिं कथं थुइकाच्वंगु जूगुलिं वास्तवय् ज्यापुत धइपिं हेपे यायेमाःपिं मखु धकाः सन्देश बिइगु कथं जिं जिगु नांया ल्यूने थर ज्यापु धकाः तया । जिं संचार माध्यमय् ज्या यानाः नं ज्यापु हे धया । अले सफू च्वयेगु इलय् नं ज्यापु हे तयागु खः । तर ई हिलावन । लिपा वनाः ज्यापुत धइपिं खास हे मेमेपिं नेवाःतसिबें नं ल्यूने लाःपिं मखु धकाः समाजय् स्थापित जुल । उकिं छुं दँ न्ह्यःनिसें नागरिताय् हे दुगु थर जिं महर्जन धकाः धायेगु याना । तर आः वया जिं हाकनं महर्जनया ल्यूने नेवाः धकाः तया । न्हापा जिं ज्यापु तयागु इलय् थःगु इच्छां खःसा आः महर्जनया ल्यूने नेवाः धकाः तयागु आवश्यकता खः, अले छगू कथंया अभियान खः । नेवाःत धइपिं स्वनिगःया आदिवासीत खः । नेवाःतय्सं २२ सालंनिसें भाषिक आन्दोलन याना वयाच्वंगु खः । नेपालय् भाषिक आन्दोलनया न्ह्यलुवाः नं नेवाःत हे खः । ताःई तक भाषिक आन्दोलन नेवाःतय्सं याना वयाच्वंगु खःसा लिपा वनाः नेवाःतय्गु अधिकारया सः नं थ्वयेकेगु यात । नापं नेपाल संवत्या आन्दोलन नं याःगु खः । अले राजनीतिक हिउपाः नाप नापं नेवाःतय्सं नेवाः स्वायत्त राज्यया आन्दोलन नं यात । अन्ततः नेपाःया संविधानय् नेवाः स्वायत्त राज्यया सुनिश्चितता मजुल । आः उकिया निंतिं संविधान संशोधन यायेमानीगु अवस्था जुल । लिपांगु इलय् वयाः गुथि विधयेक विरुद्धया आन्दोलन यात । थुगु आन्दोलनयात नेवाःतय्सं थःगु शक्ति प्रदर्शन नापं नेवाः एकताया सन्देश बिइगु जक मखु नेपाःया आदिवासी जनजातितय्त तकं छगू सन्देश बिइत ताःलात । थ्व छगू कथंया सांस्कृतिक आन्दोलन खः । नेवाःतय्सं भाषिक आन्दोलन, सांस्कृतिक आन्दोलन, संवत्या आन्दोलननिसें अधिकारया आन्दोलन तकं यात । थ्व फुक्क कथंया आन्दोलन याना वयाच्वंगु जूसां नेवाःतय्सं थःपिनिगु साझा मुद्दा छु खः अले छु माग पुरा जुलकी नेवाःतय्गु माग पुरा जुइ धयागु हे अन्यौल जुयाच्वंगु अवस्था दु । थ्व हे झ्वलय् नेवाःतय्सं आःया अवस्थाय् संविधानय् दुगु अधिकार प्राप्त यानाः संविधान संशोधन यायेमाःगु सः थ्वयेकेगु नापनापं अन्तर्राष्ट्रिय कानुनं बियातःगु अधिकार प्राप्त यायेमाः धकाः तायेकाः सहलह ब्याकेगु ज्या न्ह्याःगु दु । उकिं आःया अवस्थाय् नेवाःतय्सं थःपिनिगु अधिकार प्राप्त यायेगु खःसा नेवाःत धइपिं आदिवासी खः धकाः थुइकाः आदिवासी अधिकारया निंतिं न्ह्याः वनेमाः धकाः आदिवासी नेवाः अभियान संचालन यायेगु ज्या नं जुल । व हे आदिवासी नेवाः अभियानया न्हापांगु भौतिक रुपं जूगु तःजिगु मुँज्यां हे नेवाःतय्त आः एकता यायेगु खःसा अले नेवाःतय्गु दथुइ नं भावनात्मक स्वापू क्वातुकेगु व अधिकारया निंतिं न्ह्याः वनेत नेवाःतय्सं थःपिनिगु थरया ल्यूने नेवाः धकाः तयेमाः धइगु खँ वल । अले पारित जुल । उकिं नेवाःतय्सं थःपिनिगु थरया ल्यूने नेवाःतय्गु अभियान संस्थागत रुपं न्ह्याःगु दु । थःपिनिगु नांया ल्यूने व थरया ल्यूने न्हापा नं नेवाःतय्सं नेवाः धकाः तयेगु ज्या मयागु धाःसा अवश्य नं मखु । तर संस्थागत रुपं हे निर्णय यानाः अभियान नापं आन्दोलन कथं न्ह्याकेगु ज्या धाःसा थुगुसी न्हापांखुसि जूगु खयेमाः । नेपाःया संविधानं खस, आर्य धकाः दशनामी, थकुरी संन्यासी, ब्रम्हु, क्षेत्रीयात म्हस्यू । अले आदिवासी जनजाति दुने लाःगु नं थारुतय्त म्हस्यू । तर नेवाःतय्त म्हमस्यू । नेवाः धकाः संविधानय् गनं नं उल्लेख यानातःगु मदु । संविधानय् जनजाति धकाः जक धयातःगु दु । जनजातिया परिभाषा धाःसा आदिवासी जनजाति प्रतिष्ठानया ऐनं बियातःगु दु । उकिइ दुने जक नेवाः धकाः दु । संविधान दकलय् च्वय् च्वंगु कानुन, अले ऐन वयां क्वय् लाइ । उकिं नेवाःतय्सं संविधानपाखें थःपिंत निगूगु दर्जाया नागरिक दयेकातल धकाः धायेत बाध्य याना बिउगु दु । संविधानं यानातःगु थुगु कथंया विभेद विरुद्ध छगू कथंया आन्दोलन नं खः थःगु थरया ल्यूने नेवाः तयेगु, अले नेवाःतय्गु दथुइ यक्व कथंया थर दु । कयौं नेवाःतय्सं नेवाः धकाः हे मस्यू । थिमिइ जक वन धाःसां अनं थापा नेवाःत दु । अथे हे पुर्वय् स्वल धाःसा सुवेदी नेवाःत दु । अथे हे शर्मा नेवाःत दु, जोशी नेवाःत दु, मिश्र नेवाःत दु । थुगु कथं स्वल धाःसा खस आर्यया थर नाप ज्वःलाःगु थर तइपिं नेवाःत नं यक्व हे दु । अले नेवाःतय्सं हे मस्यूगु थर तइपिं नं कयौं नेवाःत दु । लाखे, लाछिमस्यू, घःजु, गोपाल, कायष्ठ लगायत यक्व हे दु । सामान्यतयाः नेवाः धकाः धाये थाकूगु थर तइपिं नं यक्व हे दु । अले इमिसं थर धाये धुंकाः नेवाः मधाल धाःसा नेवाः धकाः तकं थुइके फइगु अवस्था मदु । उकिं न्ह्यागु हे थर जूसां नं वास्तवय् नेवाःत धाइपिं नेवाः हे खः धकाः सन्देश बिइमाःगु दु । राष्ट्रिय जनगणना वयाच्वंगु दु । जनगणनाया इलय् नेवाः धकाः मधासे थर जक तलकी व नेवाःया धलखय् मलाइपिं नं यक्व दु । उकिं अज्याःपिंत थःपिं नेवाः खः धकाः गर्भ याये फयेके बिइगु अले नेवाःतय्गु दथुइ भावनात्मक एकताया नितिं थःगु थरया ल्यूने नेवाः तल धाःसा थुकिं बांलाइगु अवस्था तायेकाः हे थरया ल्यूने नेवाः तयेगु अभियान शुरु जूगु खः । नेवाःतय्गु दथुइ भावात्मक एकता ब्वलंकेत अले नेवाः नेवाः छवाः जुइगु नितिं छगू तिबः बिइत नापं नेवाःतय्त थरया आधारय् विभाजन याना लबः कायेत स्वइपिंत छगू कथंया धक्का बिइगु कुतः नं खः थःगु थरया ल्यूने नेवाः तयेगु । सकल नेवाःतय्सं थःगु थरया ल्यूने थथे नेवाः धकाः तयेफत धाःसा अवश्य नं बांलाइ । गथे कि मगरतय्सं थःपिनिगु थरया ल्यूने मगर धकाः तःगु दु । यदि मगरतय्सं थःपिनिगु थरया ल्यूने मगर धकाः मतःगु जूसा मगःतय्गु म्हसीका तना वनी, मगःतय्गु दथुइ एकता ब्वलनीमखु । थौं मगःत गुगु कथं अधिकारया नितिं सः थ्वयेका वयाच्वन, उगु कथं वये फइमखु । उमिगु थर स्वल धाःसा यक्व हे खस आर्य नाप ज्वःलानाच्वंगु दु । उकिं मगःतय्सं थःपिनिगु अभियान हे धकाः छुं दशक न्ह्यःनिसें न्ह्याकल । अन्ततः आः वयाः मगःतय्सं थःपिनिगु थरया ल्यूने जातिय पहिचान दुगु मगर धकाः तयेगु यात । उकिं यानाः मगःतय्त एकताबद्ध जुइत व थःपिनिगु अधिकार प्राप्त यायेत अःपुल । मगःतय्गु कारणं नेवाःतय्सं थःपिंसं थरया ल्यूने नेवाः धकाः तयेमाः धायेत्यनागु धाःसा अवश्य नं मखु । तर थौंया ईयात स्वल धाःसा थःपिनिगु थरया ल्यूने जातीय पहिचान दुगु कथंया नेवाः धकाः तयेफत धाःसां नेवाःतय्त अवश्य नं घाटा जुइमखु । थ्व अभियानं सुं नं नेवाःयात समस्या वइमखु । थ्व छगू कथंया अभियान नाप नापं आन्दोलन नं खः ।"
https://nepalbhasatimes.com/47930,बिचाः,११४२ गुंलाथ्व चौथी,खँय् मखु व्यवहारय् हिउपाः आवश्यक,"हरेक देशय् आदिवासी समुदाययात राज्य, धार्मिक संस्था वा शासकतय्सं याःगु दमनया मुद्दायात सुच्केगु कुतः जुयाच्वंगु दइ, यक्व थासय् अझ नं दनि । न्ह्याक्व हे सुच्केगु कुतः जूसां आदिवासी समुदाय दुने अज्याःगु दमनया घाः अझं ल्यनाच्वंगु दनी । थःगु इतिहास व पूर्खापिंत याःगु नरसंहारया बाखं पुस्तान्तरण जुयावनाच्वंगु दु । थज्याःगु हे छगू नरसंहार क्यानाडाया आदिवासी समुदायय् नं जूगु खः । सन् १८७० निसें १९९६ तक रोमन क्याथोलिक चर्चं क्यानाडाय् चायेकूगु आवासिय ब्वनेकुथि दुने अनया आदिवासी विद्यार्थीतय् नरसंहार जूगु खः । अज्याःगु ब्वनेकुथिइ ब्वँपिं आदिवासी समुदायया विद्यार्थीत दुव्र्यवहार, रोग व कुपोषणया सिकार जुयाः सिनावंगु खः । अले थुपिं फुक्कं अदिवासी समुदायया विद्यार्थीत जूगुलिं हे थज्याःगु ज्यादति जूगु खः ।                                                         क्यानाडाया सत्यनिरुपण तथा मेलमिलाप आयोगं सन् २०१५य् न्ह्यब्वःगु प्रतिवेदनं थुगु ज्यायात आदिवासी समुदाय विरुद्धया ‘सांस्कृतिक नरसंहार’ धाःगु दु । आवासीय ब्वनेकुथिया मू आज्जू धयागु आदिवासी समुदायया मस्तय्त उमिगु समुदायपाखें तापाक तयाः विद्यार्थीतय्त ईशाइकरण यायेगु खः । आदिवासी समुदायया मनूतय्त ब्वनेमबीगु, तर प्राथमिक रुपं उमिगु समुदायनापया स्वापू त्वाःथलेगु कथं ब्वनेकुथिं योजना दयेकातःगु खः । आयोगया प्रतिवेदन कथं ब्वनेकुथि दुने शाररीक व यौन शोषण यायेगु ज्यां यानाः नं आपालं विद्यार्थी सीगु खः । सरकारी तथ्यांक कथं प्यद्वः मस्त थज्याःगु हुनिं मदुगु धाःसां थुकीया ल्याः तसकं अप्वः जुइफुगु आदिवासी समुदायया दावी दु । थगुने जक न्हापा काललुप्स इन्डियन आवासिय ब्वनेकुथि दुगु थासय् २१५ म्ह विद्यार्थीतय् चिहान लुइकूगु खः । तःदँया शोसन व अत्याचारयात कयाः वंगु वालय् पोप फ्रान्सिसं क्षमायाचना यात । क्यानाडा भ्रमणया झ्वलय् पोप फ्रान्सिसं अल्बर्टाया मास्कोचिसय् न्ववासें रोमन क्याथोलिक चर्चं संचालन याःगु आवासिय ब्वनेकुथि दुने आदिवासी मस्तय्त जूगु ज्यादतिया विषयय् क्षमायाचना याःगु खः । थ्व स्वयां न्ह्यः नं थुगु हे दँय् पोप फ्रान्सिसं आदिवासी समुदायया संस्कृति प्रति क्याथोलिक चर्चं सम्मान मयाःगु धासें लज्जा व शोक व्यक्त याःगु खः । क्यानाडाया आदिवासी समुदायतय्सं पोपया आत्मआलोचना सकारात्मक जूसां थुलिं ऐतिहासिक नरसंहारयात न्याय मबीगु तर्क तयाच्वंगु दु । खँय् स्वयां ज्या यानाः क्यंसा जक धाथेंया न्याय जुइगु व उकिया निंतिं नरसंहारया निष्पक्ष छानबिन जुइमाःगु माग आदिवासी समुदायया दु । नापं आदिवासी समुदायया थाय्, संस्कृति व भाय्यात उपनिवेश दयेकाः ध्वस्त यायेगु ज्या जूगुलिं उकीया पुनःउत्थान यायेगुपाखे नं ज्या जुइमाःगु माग जुयाच्वंगु दु । क्याथोलिक चर्चं थःपिनि संस्कृति, भाषा व मनूतय् छेँजःया जीवन विनाशय् भूमिका म्हितूगुलिं आः खँल्हाबल्हाय् व्यक्त जूगु भावयात ज्या हे यानाक्यनेफुसा जक अज्याःगु क्षमायाचनां सार्थकता काइगु दाबी क्यानाडाया आदिवासी समुदायया दु । क्यानाडाय् थें आपालं देशय् आदिवासी समुदायतय्त सुनियोजित तवरं थःगु इतिहास, संस्कृति व भाय्पाखें तापाक तयेगु निंतिं राज्यपाखें तःक्वः कुतः जूगु दु । हलिंन्यंक च्वंपिं आदिवासीत छप्पँ जुयाः आदिवासीतय् मुद्दा जवर्जस्तढंगं न्ह्यःने यंकेगु सुरु जुइवं आदिवासीतय् छुं छुं मुद्दात सम्बोधन जुयाच्वंगु नं दु । गुलिखय् देय्या प्रमुखतय्सं आदिवासीत प्रति राज्यपाखें न्हापा याःगु ज्यादति प्रति क्षमाफ्वनेगु तकं जुयाच्वंगु दु । आदिवासी समुदायतय्त राज्यपाखें सम्बोधन जुइगु छगू सकारात्मक पक्ष खत । तर अझ नं आदिवासी समुदायपाखें ल्ह्वनाच्वंगु आपालं मुद्दायात कयाः शासक वर्ग अनुदार खनेदु । गथेकी पोप फ्रान्सिसं क्षमायाचना याःसां अनया आदिवासी समुदाय प्रति जूगु उपनिवेशयात भिंकेगु, उमिगु थाय्यात कब्जा याःगु, संस्कृति व भाय्यात षड्यन्त्रपूर्वक विनाश याःगुलिं उमिगु संरक्षण लगायतया मुद्दात अझ ल्यंं दनि । क्यानाडा, अष्ट्रेलिया, मेक्सिको, ब्राजिल निसें संयुक्त राज्य अमेरिकाय् नं उपनिवेश कायम जुइधुंकाः अनया आदिवासी समुदाय प्रति जुयाच्वंगु अत्याचार व उकीया न्ययोचित समाधान यायेगु ज्या जुइ ल्यंदनि । हलिंन्यंक थें नेपाःया आदिवासी समुदाय आन्तरिक उपनिवेशया शिकार जूगु खः । २०७२ सालय् न्हूगु संविधानय् आदिवासी जनजातिय् मुद्दा सम्बोधन यायेगु छुं भचा कुतः जूसां थन यायेल्यं दनिगु ज्याखँ यक्व दनि । क्यानाडाया रैथाने सभा (एसेम्बली अफ फस्ट नेशन) या प्रमुख रोज एनि आर्किबाल्डया कथं क्यानाडाय् रैथानेतय्त क्षमा फ्वना जक मगाः, ज्या स्वयां तःसलं ज्या जुइमा । वय्कलं धयादी, ‘आदिवासीतय् संस्कृति व भाषा विनास नापं मस्त सीगु खँय् क्याथोलिक चर्चया भूमिका दुगु धकाः संस्थागत रुपं स्वीकार यायेमाः । दकलय् तःधंगु क्षमा धयागु व्यवहारय् हिउपाः खः । झी खँल्हाबल्हाय् स्वयां न्ह्यःने न्ह्याःवनेमाः, झीसं ज्या यानाः क्यनेमाः ।’ क्यानाडाया आदिवासी समुदायतय्सं धाःथें थौं हलिन्यंकया आदिवासी समुदायप्रति सहाणुभूति क्यनेगु ज्या जुयाच्वंसां थुकीयात व्यवहारय् क्यनेगु तःधंगु खँ खः । नेपालय् नं आदिवासी समुदायया बारे राज्यपाखें यक्व खँ जूसां उमिगु इतिहासयात गुकथं ल्यंकेगु, संस्कृतियात गुकथं ल्यंकेगु व भाय्यात गुकथं म्वाकातयेगु धयागु प्रमुख खँ खः । न्हूगु संविधान लिपा आदिवासी आयोग, समावेशी आयोग, भाषा आयोग नीस्वनेगु ज्या जुल । तर गनं प्रमुख बाहेकया पदाधिकारी मदु । गनं आयोगं तयार याःगु प्रतिवेदन व्यवहारय् छ्यलेत राजनीतिक दलतय् इच्छा मदु । आदिवासीत नेपाःया तिसा खः । उमिगु भाषा व संस्कृति नेपाःया पहिचान खः । खँल्हाबल्हाय् फुक्क राजनीतिक दलतय्सं थुकीयात स्वीकार यानाच्वंगु दु । तर व्यवहारय् व हे संस्कृति व भाय् ल्यंकेगु निंतिं आवश्यक ऐन कानून दयेके धाःसा इच्छुक मजू । छवाः लिपा विश्व आदिवासी दिवस वयेत्यंगु दु । राज्यपाखें आदिवासी दिवसया भिंतुना ला बी, तर थौं झीसं राज्यपाखें कायेमाःगु केवल भिंतुना मखु निश्चित कार्ययोजना खः । आदिवासी समुदाययया मुद्दाया सम्बोधन जुइगु व्यवहारिक ज्याखँ माःगु दु । क्यानाडाया रैथाने सभाया प्रमुख रोज एनि आर्किबाल्डया खँग्वः त्यासा कायेगु खःसा आदिवासीतय्त दकलय् बांलागु क्षमायाचना धयागु खँय् मखु, व्यवहारय् हिउपाः हयेगु खः । थुगु दँया आदिवासी दिवस निसें झीगु राजनीतिक दलतय्सं नं थःगु व्यवहारय् हिउपाः हयेफयेमाः । नेपाःया आदिवासीतय्त राज्यपाखें जुयाच्वंगु दमनया दकलय् तःधंगु क्षमायाचना थ्वहे जुइ ।"
https://nepalbhasatimes.com/43930,बिचाः,???? ?????? षष्ठी,थुमि नियत छु ?,"जिं बोक्सी वःगु मखं । तर । बोक्सी दुबिउ वःपिंसं अन्तसन्त बके याइगु बारे न्यने नं । खतुं । थौंकन्हय् बोक्सी विद्यायात अन्धविश्वास खंकी । विश्वास याइपिं नं म्हो जुया वनी । तर गां गामय् अद्यापि बोक्सीप्रति विश्वास दनि । बोक्सी वइ । बोक्सीं अनेतने बके यानाः ‘जि फलाना फलाना’ धकाः नां बके याइ । बोक्सीं नां बके याःगु भरय् गुलिखे अबोध मनूतय्त बोक्सीया आरोप बियाः कसाः नकी । दुःख बी । समाजय् भाँडभैलो सिर्जना याइ । बोक्सी विद्या सामाजिक विकृति खः । व सत्य मखु । मनोविकारया प्रस्फुटन जक खः । थौं सामाजिक अभियन्तातसें जनचेतना थना हइ । बोक्सी विद्या समाजया निंतिं अभिशाप खः । थ्वयात जनमानसं चिइकेमाः । प्रचार प्रसार याइ ।                                                         तर । आश्चर्य ! छखेर । समाजय् बोक्सी विद्या धइगु सत्य मखु, विकृत मनस्थितिया उपज खः । थ्वं सामाजिक सद्भावयात तहसनहस याइ । समाजय् अविश्वास व कलहया वातावरण थनी । जनचेतना थनेत उतिकं कुतः याइपिं दइ । मेखेर । देय्या राजनीतिक ख्यलय् बोक्सी विद्यां हा कया हइ । न्हियान्हिथं बोक्सी विद्यां देय्या राजनीतिज्ञत दीक्षित जुजुं वयाच्वंगु खनेदइ । देय्या राजनीति ख्यः स्वयं बोक्सीमय जुइधुंकल । राजनीतिक नेता धाःपिंके सामान्य सुझबुझ शुन्य जुइ । रातदिन बोक्सी दुबिना च्वंपिं थें । अनेक खँ बके यानाच्वनी । वयातं थ्वयातं अनेक आरोप बियाच्वनी । सराः बियाच्वनी । प्रतिपक्षतय्त सत्यानाश यानाबी । धम्की बियाच्वनी । बोक्सी वःगु सुरय् नेतातय्सं ‘जि सु म्हसिउ ला ?, जि देय्या संरक्षक ! महान नेता । का, जितः थि जक थिउ । वयात जिं भष्म यानाः फसय् ब्वेका छ्वयाबी । बोक्सी दुबिनाच्वंपिं नेतातसें तिंतिं न्हुयाः थःगु अहंकार प्वंका च्वनी । देय्या जनता थौं किंकर्तव्यविमूढ । देय्या कथित स्वनामधन्य नेतातय् सनक, बकबकया भरय् म्वायेमाः । इमिगु वँय्सूयात हे शिरोपर यानाः च्वनेमाः । मखु । थ्व नेतातय्के दुबिउ वइपिं बोक्सीत सु ? जनताया नुगलय् खुलदुल जुइ । तर नेतातय् पुचलय् छम्हं मेम्हेसित आरोप प्रत्यारोप याना हइ । ‘बोक्सी ! छ उत्तरपाखें संचालित मखुला ?’ मेम्हं हाकनं बके याइ ‘ छ ले छ, छ ला दक्षिणं लहिनातःम्ह बोक्सी मखुला ? सुनां मसिउ !’ तेस्रो नेतायात आक्रमण यासें क्रान्तिकारी बोक्सी नेतां सः थ्वयेकी ‘छ ला सात समुद्र पारीं संरक्षित बोक्सी खः । छंत ला ध्वस्त यायेमानि ।’ थौं देशय् विकास, समृद्धिया नामय् बोक्सी नेतातय् दथुइ जुइगु थुकथंया आरोप प्रत्यारोपया गर्जनं गुञ्जायमान जुयाच्वंगु दु । तर दुर्भाग्य ! बोक्सी विद्यां दीक्षित नेतातय् जगजगीं जनताया हि झं झं गना वनाच्वंगु दु । ज्यान झं झं सुखू चिना वनाच्वंगु दु । थथे हे बोक्सी नेतातय् जगजगी जुइगु खःसा, देय् गंल्वचं ग्रस्त जुइ । थुकी शंका मदु । थौंकन्हय् आधुनिक चिकित्सकतसें हालया देय्या नेतातय्त मनोरोगीकथं नं खंकाच्वंगु दु । छम्ह देय्या अग्रपंक्तिया नेतां ‘जितः, आत्महत्या यायेगु इच्छा वइ’ धाःगु खँ न्यनाः छम्ह नांजाःम्ह डाक्टरं व नेतायात मानसिक ल्वचं ग्रस्त खंकी । छम्ह भूतपूर्व प्रधानमन्त्रीं ‘जिगु कार्यकालया थ्व उपलब्धी गिनिज बुकय् बछि थाय् जाइ ।’ दावा याइ । मेम्ह छम्ह युवा नेता ‘सन्काहाया अहंकारी । कुं खिनी । हालया प्रधानमन्त्री निरीक्षण भ्रमणय् वनी । जनतां प्रश्न यायेत स्वइ । प्रधानमन्त्रीजुं ‘छ सुम्क च्वं, अप्वः नवायेमते ….. क्वत्यलेत स्वइ । जिं प्रम देउवाया मेगु छगू विद्यार्थीलिसेया अन्तक्र्रियाया कार्यक्रम नं स्वइगु दु । अन नं देउवाः मस्तय्त हक्कीगु, ब्वः बीगु, अशिष्ट व्यवहार क्यनी । मनोचिकित्सकया मिखाय् देउवाया थज्याःगु पहः सामान्य खने दइला ? भूतपूर्व प्रधानमन्त्री बाबुरामया म्हाइपुयाः छु याये ? छु याये ? जुइ । म्हुतु चासुइ ! ‘आः हाकनं मेगु जनआन्दोलन यायेमाल । जनतां ज्यान अर्पणयायेमाल ।’ गुलिसिनं धाइ बाबुरामया नं हावा खुस्के जुल । माओवादीया छगू जुलुस । ‘एमसीसीया विरोधय् नारा थ्वइ । कमरेड प्रचण्डं थ्व नारायात पनी । तर माओवादी देव गुरुङ एमसीसी पास जुल कि गठबन्धन दुनी । चेतावनी बी । थन न्ह्यसः लुइ । कथित नेतातय् सक्कल छु खः ? थुमिसं धाथें होसहवास तंकेधुंकल ला ? वा जनतायात वँय् यायेत स्वयाच्वंगु खः । थुमिगु नियत छु ?"
https://nepalbhasatimes.com/47784,बिचाः,११४२ दिल्लागा पञ्चमी,संघीयता न्ह्याकेत कानून निर्माण,"प्रदेश सरकारतय्सं थःगु न्हापांगु कार्यकाल पूवंकेत्यंगु इलय् संघीयताया बारे हानं बहस सुरु जूगु दु । न्हापांगु कार्यकालया दुने प्रदेश सरकारतय् मू भूमिका धयागु कानून निर्माणया खः । तर अझ नं पूर्णरुपं कानून निर्माण मजूनि । थ्व इलय् कानून निर्माण यायेमफुगु कारण व आःया संघीय व्यवस्थाय् दुगु कमजोरीयात भिंका गुकथं थ्व व्यवस्थायात क्वातुकेगु धयागु बिषयय् अप्वः सहलह आवश्यक जू । संघीय व्यवस्था कार्यान्वयन यायेगु निंतिं प्रदेश सरकारतय्सं अझ नं ६० गू स्वयां अप्वः कानून दयेकेमानि । तर व स्वयां न्ह्यः संघीय सरकारं खुगू दर्जनं मल्याः कानून दयेकेमानि । अथेखःसां संघीय सरकारया बेवास्ता कानून निर्माण यायेगु ज्या जुइफयाच्वंगु मदु ।                                                         प्राध्यापक कृष्ण खनालया कथं प्रदेश सरकारया स्वायत्त अस्तित्व व पहिचानया आधार धयागु शान्ति सुरक्षा, प्रशासन व राजश्व खः । तर स्वतां खँ प्रदेशनाप मदुगुलिं उपिं संघनाप आश्रित जुइत बाध्य जुयाच्वंगु दु । संविधानं प्रदेशयात बियातःगु प्रशासन व शान्ति सुरक्षाया अधिकार कार्यान्वयनया निंतिं प्रदेशतय्त निजामती सेवा, प्रदेश प्रहरी, प्रदेश अनुसन्धान सम्बन्धी कानून दयेकूगु, प्रदेश लोक सेवा आयोग नीस्वंगु दु । तर संघीय सरकारया ढिलासुस्ती व हैकमया कारणं प्रदेशं अझ थःगु कर्मचारी व प्रहरी कायम यायेमफुनि । थःगु हे प्रहरी व प्रशासन बिना संघीयताय् प्रदेश सरकारया अस्तित्व हे दइमखु । (कृष्ण खनाल ‘मधेश, संघीयता व राजनीति’, कान्तिपुर न्हिपौ, २०७९ श्रावन १, पृ. ६) थौं संघीयता कार्यान्वयनया मू समस्या धयागु हे संघीय सरकारया हैकमवादी सोच खः । संविधानं बियातःगु अधिकारतय्त लागू यायेत तकं संघीय सरकार लिचिलाच्वंगु दु । प्रदेश सरकारतय्सं तःक्व इनाप याःसां संघं थुखेपाखे ध्यान बियाच्वंगु मदु । प्रदेश सरकारतय् गृह व आन्तरिक मामिला मन्त्रीतय् छुं ई न्ह्यः च्वंगु मुँज्यां नं सरकारयात कानून निर्माण याकनं यायेत दबाव बिउगु दु । संघीय सरकारं प्रहरी समायोजनय् आलटाल व प्रहरी भर्ना यायेगु अधिकार मबिउगुलिं न्हय्गूलिं प्रदेशया मन्त्रीतय् भेला जनकपुरय् च्वंगु खः । प्रदेशयात बल्लाकेगु निंतिं माःगु अधिकारत मध्ये छगू मुख्य प्रहरी प्रशासन प्रदेशयात मबीत केन्द्र लगे जुयाच्वंगु दु । थुकीया हे फलस्वरुप स्वनिगः दुनेया प्रहरी संघीय सरकार मातहतय् तयेगु विधेयक प्रतिनिधिसभां पारित तकं यायेधुंकूगु दु । गथे प्रहरी प्रशासन प्रदेशया मातहत मवयेकं संघीय व्यवस्थाया अर्थ दइमखु अथेहे प्रदेशं थः कर्मचारीत भर्ना यायेमखनेवं प्रदेश न्ह्याबलें केन्द्रय् आश्रित जुइमाली । थ्व निगूलिं मू खँत प्रदेशयात मबीगु धयागु संघीय व्यवस्थायात हे कमजोर दयेकेगु खः । कर्मचारी बिना प्रदेशं यायेमाःगु न्हिया न्हिथंया ज्या निसें मेमेगु अत्यावश्यक ज्याखँ नं यायेफयाच्वंगु मदु । थुकीया पलेसा केन्द्रं प्रमुख जिल्ला अधिकारीतय् व्यवस्था अझ नं यानाच्वंगु जक मखु उमित अझ अप्वः अधिकार बियाः शक्तिशाली दयेकेगु ज्या यानाच्वंगु दु । गुगु खँ संघीयताया अःख जक मखु संघीय व्यवस्थाया मर्मय् यानाच्वंगु प्रहार खः । संघीयता कार्यान्वनय् दकलय् मध्ये तःधंगु पंगः थ्वहे जूसां राजनीतिक दलया नेता कार्यकर्तातय्सं नं केन्द्रया नेतातय्त निरन्तर दबाब बियाच्वंगु मदु । इलय्–ब्यलय् प्रदेशया निर्णययात संघपाखें हस्तक्षेप यायेमदु धकाः न्ववाना जूसां सशक्त ढंगं प्रतिवाद यायेफयाच्वंगु मदु । प्रदेशया नामाकरणया सवालय् जक स्वःसां थ्व खँ स्पष्ट जू । नाकाकरण प्रदेशया स्वविवेकया खँ खः । प्रदेशया सांसदतय्सं जनताया न्ह्यःने छगू नां तये धकाः कबुल यानाच्वंगु जूसां अन्त्यय् केन्द्रपाखें वःगु आकाशवाणी कथं हे नामाकरण जूगु खनेदु । नामाकरण थज्याःगु तसकं महत्वपूर्ण खँय् तकं राजनीतिक दलया नेता, कार्यकर्तातय्सं केन्द्रीय नेतातय् ख्वाः स्वयाच्वन । स्वभाविक रुपं थज्याःगु प्रवृत्तिया हुनिं केन्द्रयात थःगु निर्णय लादे यायेत झन् अःपुल । प्रदेशया नेता व कार्यकर्तातय्सं ला झीसं धाःगुखँ न्यनेमाः, प्रदेश संचालन नं झीसं धाःगु कथं हे जुइमाः धकाः केन्द्रयात अझ अप्व आत्मबल वयाच्वंगु दु । संघ, प्रदेश व स्थानीय सरकार स्वंगुलिं तह सहअस्तित्व व सहकार्यया सिद्धान्त कथं न्ह्याः वनेमाःगु खः । सहकार्य मजूसा नकनिति ह्वयाच्वंगु संघीय व्यवस्थाय् नकारात्मक लिच्वः लानावनी । सिंहदरवारय् च्वना शासन यानाच्वंपिंत थःपिंके दयाच्वंगु अधिकार कटौति जुइ धयागु तःधंगु ग्याःचिकु दु । जनताया आन्दोलनं संघीय व्यवस्था संविधानय् ला तल । तर उकीयात पूर्णरुपं कार्यान्वयन याःसा थःपिनि अधिकार म्हो जुइ धकाः संघं प्रदेशतय्त मलजल याये चाहे जुयाच्वंगु मदु । गुलिफत उलि आलटाल यायेगु, फुसा प्रदेशया अधिकार अझ क्वपालेगुपाखे सिंहदरबारं ध्यान बियाच्वंगु दु । संघीय व्यवस्थायात थुकथं केन्द्रया ग्वाहालि मदयाच्वंगुलिं इलय् थ्व व्यवस्था हे खारेज यायेमाःगु माग सहित छथ्वः मनूत हानं सः थ्वयेकेगु सुरु यानाहःगु दु । स्वतन्त्र राजनीति याये धकाः वयाच्वंपिं गुलिखें मनूत प्रदेशया खारेजी, संघीय व्यवस्था चीकेगु धयागु नारा ज्वना वयाच्वंगु दु । तःक्वः आन्दोलन यानाः वःगु संघीय व्यवस्था ब्वलनेमखंक चीकाछ्वये धयापिं छथ्वः दुसा उकीयात बल बी कथं केन्द्रं प्रदेशतय्त असहयोग यानाच्वंगु दु । थज्याःगु अवस्थाय् संविधानय् दुगु व्यवस्था कथं प्रदेशया माःगु अधिकार बीगु, कानून निर्माण याकनं यायेत दबाब बीगु ज्या निरन्तर जुयाच्वनेमाः । प्रादेशिक तहलय् च्वनाच्वंपिं राजनीतिक दलया नेता÷कार्यकर्तातय्सं थःत अधिकारबिहीन यानाः केन्द्रं निर्णय लादे यात धकाः केवल कुंखिनीगु जक मयासें केन्द्रीय नेतातय् थाय् वनाः दबाब बीगु, आवश्यक जूसा आन्दोलित जुइगु ज्या यायेमाः । थज्याःगु प्रवृत्ति गबलेतले भिनिमखु केन्द्रपाखें सहज रुपं अधिकार क्वय्या तहलय् थ्यंकीगु सम्भावना मदु । अथे जूगुलिं संघीयता पक्षधरत फुक्कं एकीकृत जुयाः थुकीयात कार्यान्वयन याकेत रचनात्मक भूमिका म्हिते हथाय् जुइधुंकूगु दु । केन्द्रीकृत मानसिकतायात चीकाः गुलिफत याकनं संघीयता कार्यान्वयनयात माःगु कानून निर्माण याकेत दबाब बीमाःगु दु ।"
https://nepalbhasatimes.com/48026,बिचाः,११४२ गुंलाथ्व अष्टमी,"चीन—ताइवान तनाव, युद्धया खतरा","चिनिया जनमुक्ति सेनां ताइवान टापूया छचाःलिं सैनिक अभ्यास न्ह्याकूगु खँय् चीनं पिहां वइगु अंग्रेजी भाय्या न्हिपौ ग्लोबल टाइम्सय् ‘एकीकरण कारवाहीया पूर्वाभ्यास’ शीर्षक तयाः बुखँ पिथंगु दु । नापं शीर्षकय् हे उगु टापूइ छचाःलिं पंगः थनेगु खँ रुटिन हे जुइ धकाः न्ह्यथनातःगु दु । थुगु सैनिक अभ्यास ताइवानया भूमिं ९ नटिकल माइल अर्थात् १६ गूत्या किलोमिटर जःखः तापाक च्वनाः जुयाच्वंगु धाःगु दु । ताइवानं थःपिनिगु हवाई क्षेत्र दुने चिनिया लडाकु विमान दुहां वःगु खँ धाःगु दु ।                                                         ताइवान थःपिसं परिस्थितिया अनुगमन यानाच्वनागु धासें जनतायात सतर्क जुयाच्वनेत धाःगु दु । ‘ताइवान टाइम्स’या कथं अनया ताओयुआन विमानस्थलं जुइगु ५१ गू अन्तर्राष्ट्रिय उडान रद्द सुचं बुधवाः हे पिकाःगु दु । थुकथं उगु लागाय् समुद्री जहाज न्ह्याकेगु ज्या नं दिउगु दु । चिनिया ग्लोबल टाइम्सया कथं चिनिया सैनिक अभ्यासया ज्याय् सुपरसोनिक दिएफ–१७ मिसाइल व जे–२० स्थेल्ट लडाकू जेट नं छ्यलाच्वंगु दु । चिनिया समाचार समिति ‘सिन्ह्वां’ चिनिया जनमुक्ति सेनाया पूर्वीय थियटर कमाण्ड सेनां खुगू माइल ताःहाकःगु दूरीया मि पिहां वइगु मिसाइल ताइवान जलडमरुया पूर्वपाखे क्वःछिनातःगु थासय् सफलतापूर्वक कयेकूगु धाःगु दु । थ्व अभ्यास आइतवाः तक न्ह्याइगु नं धाःगु दु । वंगु मगलवाः चान्हय् अनया स्थानीय ईकथं चान्हसिया ११ताः (झीथाय्या ई कथं जःछिपाः ९ताः) इलय् अमेरिकाया क्वय्या सदन हाउस अफ रिप्रिजेन्टेटिभया सभामुख नान्सी पेलोसी ताइवानया भ्रमय् वंगुलिं थ्व स्थिति पिदंगु खः । अमेरिकां बेइजिङ्गनाप हे थःगु औपचारिक स्वापू दयेकातःगु दु व ताइवानलिसेया स्वापूयात आधिकारिक मखु धयाच्वंगु दु । राष्ट्रपति जो बाइडेन वा ह्वाइट हाउसं थुगु भ्रमण यायेमते धकाः धाःगु खः, तर वनेगु पेलोसीया अधिकार खः धकाः धाल । चिनिया राष्ट्रपति सि जिनपिङ्गं वंगु जुलाइ २८ तारिखकुन्हु जक अमेरिकी राष्ट्रपति जो बाइडेनयात फोन यानाः ताइवानय् गुगुकथं नं म्हितेगु कुतः यायेमते धकाः ख्याच्वः बिउगु खँ झीसं ब्वनागु व न्यनागु हे खः । तर मलेशियाया भ्रमणय् वनाच्वंम्ह अमेरिकी सभामुख पेलोसी ताइवानय् वनेत्यंगु धइगु खँ मंगलवाः सुथंनिसें हे पिहां वल । थुगु भ्रमण नं यायेमते धकाः चीनं चेतावनी जारी यात । पेलोसी ताइपेइया सोनसाङ्ग विमानस्थलय् कुहां वयेवं हे चिनिया जनमुक्ति सेनां नं छगू वक्तव्य जारी यासें थःपिंसं ताइवानया जःखः खुगू थासय् सैनिक अभ्यास यायेगु जुइ धाल । सभामुख नान्सी पेलोसी नेतृत्वया अमेरिकी संसदया प्रतिनिधिमण्डलया ताइवान भ्रमणया झ्वलय् उगु प्रतिनिधिमण्डलपाखें पिथंगु वक्तव्य दकलय् न्ह्यथनेबहगु खँ खः । थ्व भ्रमण अमेरिकां नालाच्वंगु इन्डोप्यासिफिक रणनीति कार्यान्वयनया झ्वलय् हे जूगु खः धकाः स्पष्ट च्वयातःगु दु । उकी धयातःगु दु ‘जिमिगु संसदीय प्रतिनिधिमण्डलया ताइवान भ्रमण ताइवानया जीवन्त लोकतन्त्रप्रति अमेरिकाया समर्थन क्यनी । जिमिगु थ्व भ्रमण हिन्दप्रशान्त क्षेत्रया तब्यागु भ्रमणया हे अंग खः । जिपि ताइवान बाहेक नं सिंगापुर, मलेशिया, दक्षिण कोरिया व जापानया भ्रमणय् दु । थ्व भ्रमण आपसी सुरक्षा, आर्थिक साझेदारी व सुशासनया खँय् केन्द्रित जुइ । ताइवानय् जिमिसं जिमि साझेदारनाप थःगु समर्थन हाकनं जाहेर यायेगुलिसें स्वतन्त्र व खुल्ला हिन्दप्रशान्त क्षेत्रया जिमिगु साझा चिउताःया सम्बन्धय् खँ ल्हायेगु जुइ । ताइवानया २ गू करोड ३० गू लख जनताप्रति अमेरिकाया ऐक्यबद्धता क्यनेगु आः तसकं महत्वपूर्ण जूगु दु छाय्कि थ्व लोकतन्त्र व निरंकुशतन्त्र मध्ये गुगु ल्ययेगु धकाः धायेमाःगु ई खः ।! थुकी निरंकुशतन्त्र धकाः ला चीनयात हे धायेत्यंगु खः । थुकिं थ्व भ्रमणया मकसद सीदु । पेलोसी राष्ट्रपति नं मखु, मन्त्री नं मखु । सरकारया प्रतिनिधित्व याइम्ह मनू मखु । तर अमेरिकी राज्यया छम्ह उच्चपदस्थ पदाधिकारी धाःसा खः । वं संसदीय प्रतिनिधिमण्डलया नेतृत्व याःसां अमेरिकाया हे प्रतिनिधित्व याःगु जुइ । चीनं ला थुकथं हे काःगु दु । झीगु सरोकारया विषय धयागु एशिया क्षेत्रय् ब्वलंगु तनावया स्थितियात कयाः जुल व भविष्यय् युद्ध जुइफइगु स्थिति नं खनेदत धयागु खः । पेलोसीं ताइवानय् वनाः तिब्बती शरणार्थी नेता नं नाप लाःगु दु । थुकिं नं अमेरिकाया नियत स्पष्ट जूगु दु । थ्व इलय् आः छगू जक द्वंकेगु ज्या जुल धाःसां नं आणविक हतियार त्वःतेगु ज्या जुइफु धकाः संयुक्त राष्ट्रसंघया महासचिव एन्टोइन गुटेरेजं उकुन्हु मंगलवाः हे जक धाःगु खः। आः युद्ध जुइ फुगु खतरा दु । एशियापाखे तनाव न्यंगु धइगु झीगु निंतिं नं ग्यानापुगु खँ खः । माओत्से तुङया नेतृत्वय् दुगु चिनिया कम्युनिस्त पार्टीं चीनय् कब्जा यासेंलि अबलय् चीनय् राष्ट्रपति सरह चिनिया राष्ट्रिय सरकारया अध्यक्ष जुयाच्वंम्ह च्याङ्ग काई शेक फर्मोसा टापूइ बिसिउँ वंगु धइगु खँ झीसं ब्वनातयागु हे खः । थ्व सन् १९४९ या खँ खः । व हे फर्मोसा आः ताइवान खः । अन वनाः च्याङ्गकाई शेकं थःत राष्ट्रपति घोषणा यानाः अनया जनतायात शासन यात । उकियात हे गणतन्त्र चीन धाल, अले संयुक्त राष्ट्रसंघया सदस्यता नं काल । उकियात हे अमेरिकां चीन धकाः मान्यता बिल । मुख्य भूमि चीनयात मान्यता मबिउ । सन् १९७१ य् वयाः तिनि चीनं ताइवानयात चीकाः संयुक्त राष्ट्र संघया सदस्यता काःगु खःसा अमेरिकां नं मूल चीनयात हे मान्यता बियाः ताइवानलिसे अनौपचारिक सम्बन्ध जक तयेगु नीति काल । अनंलि अमेरिकां ताइवानं थःगु सुरक्षा थम्हं हे यायेमाः धकाः कानून नं पास याःगु खः । अमेरिकां नं एक चीन नीति काल । ताइवानं थःत औपचारिक रूपं गणतन्त्र चीन धकाः धयाच्वंगु दु धाःसा विश्वय् म्हसियाच्वंगु मूल भूमि चीन जनवादी गणतन्त्र चीन खः । थुकथं निगू चीन दुगु जुल । तर थुकियात अस्वीकार यासें नेपाःलिसें सकल देय्तसें आः छगू जक चीन दु व ताइवान धयागु मूल चीनया भूभाग जक खः धकाः माने याना वयाच्वंगु दु । सन् १९४५ तक ला जापानीतसें हे शासन यानाः सैनिक अखडा नं दयेकातःगु खः । तर निगूगु विश्वयुद्धय् जापानं आत्मसर्मण यासेंलि अन च्वंपिं जापानी सेनां त्वःता वनेमाःगु माग जुल । अमेरिकीतसें थुकिया निंतिं तत्कालीन च्याङ्गकाई शेकया सरकारयात ग्वाकल अले जापानं अनया प्रशासन लःल्हानाबिल । थनंनिसें हे ताइवानय् अमेरिकीतय्गु भूमिका दुगु खः । चीनं हङकङ बेलायतपाखें काल, पुर्तगालीतपाखें मकाउ काल तर ताइवानयात धाःसा एकीकरण यायेफुगु मदुनि । थुकिया लिउने अमेरिका हे ल्हाः दु । पेलोसीया भ्रमणया न्ह्यः हे रूसं थुकियात उक्साहटया ज्या धकाः विरोध याःगु खः । थुकथं चीन व रूस छप्पँ खनेदु धाःसा जापान व बेलायत स्वाभाविक रूप अमेरिकालिसे दु ।"
https://nepalbhasatimes.com/47794,बिचाः,११४२ दिल्लागा षष्ठी,बाबुराम भट्टराईया राजनीतिक भविष्य,"नेपाःया न्हूगु संविधान जारी याःगु इलय् प्रधानमन्त्री जुयादीम्ह नेपाःया राजनीतिइ छम्ह खेलाडी कथं म्हस्यूम्ह डा. बाबुराम भट्टराई । नेपाःया जनयुद्धया इलंनिसें हे सकलसिनं म्हस्यूम्ह अले देशय् गणतन्त्रया निंतिं छगू महत्वपूर्ण भूमिका म्हितादीम्ह डा. बाबुराम भट्टराईया राजनीतिक भविष्य छु जुइगु खः धकाः नेपाःया राजनीतिइ चिउताःया विषय जुयाच्वंगु दु ।                                                         २०७२ सालय् संविधानसभापाखें न्हूगु संविधान जारी जूगु इलय् आः गिलास बच्छि जाल अर्थात बागः जाल, आः पुरा जायेकेगु अर्थात छगलं जायेकेगु ल्यंदनि धकाः टिप्पणी यानादीगु खः । नेपाःया न्हूगु राजनीतिक परिस्थितिइ न्हूगु कथं न्ह्याः वनेमाः धकाः माओवादीपाखें ब्यागलं च्वना नयाँ शक्ति निर्माण यानादीगु खः । उगु इलय् वय्कःपाखे यक्व हे आकर्षित जुल । माओवादी पार्टी त्वःताः हे कयौं नेतात वन । अथे हे कलाकर, उद्यमीनिसें थीथी पक्षयापिं तकं उकी दुहां वन । नयाँ शक्ति धकाः न्हूगु पार्टी घोषणा याःगु इलय् छगू लखम्ह पार्टीया संस्थापक धकाः तकं घोषणा यात । उकिं नेपाःया राजनीतिइ छगू न्हूगु कथंया पार्टी जुइ अले धाथें हे न्हूगु शक्तिया रुपय् वैकल्पिक शक्तिया रुपय् बाबुरामया नेतृत्वया पार्टी स्थापित जुइ धकाः यक्वसिनं तायेकूगु खः । नयाँ शक्ति जब चुनावय् वन अबले बाबुराम भट्टराईया राजनीतिक हैसियत खनेदत । छगू लखम्ह संस्थापक सदस्य दुगु पार्टी नयाँ शक्ति नेपालया अबलय् मुक्कं भोट हे ८६ हजार जक वल । संस्थापक सदस्यत गुलि दु उलि हे भोट मवल । अथे जूसां डा. बाबुराम भट्टराई निरन्तर रुपं नयाँ शक्ति धकाः वन । अनं लिपा पार्टी त्वःताः वनीपिं नं अप्वया वल । व हे इलय् नयाँ शक्ति पार्टीं उपेन्द्र यादवया नेतृत्वय् दुगु संघीय समाजवादी फोरमलिसे एकता यात । अले मंकाः कथं समाजवादी पार्टी धकाः नां तल । अनं लिपा संघीय समाजवादी व राष्ट्रिय जनता पार्टीया दथुइ नं एकता जुल । एकता जुइ धुंकाः जनता समाजवादी पार्टी नेपाल नां जुल । थुगु ई तकया दुने डा. बाबुराम भट्टराई पार्टीया संघीय परिषद्या अध्यक्ष जुयादीगु खः । लिपा हाकनं जसपाय् वःपिं राजपाया नेतात पार्टी तछ्यानाः वन । थुकथं राजनीतिक घटनाक्रमय् निरन्तर न्ह्याः वनाच्वंम्ह डा. बाबुराम भट्टराई आःया अवस्थाय् थ्यंबलय् तक तसकं कमजोर अवस्थाय् थ्यंगु दु । जनता समाजवादी पार्टीया नायः उपेन्द्र यादवलिसे वय्कःया यक्व खँ मिले मजुल । व्यावहारिक रुपं असहमति जुया वःगु खनेदत । अले डा. बाबुराम भट्टराईनं हाकनं ब्यागलं पार्टी निर्माण यायेगु योजना दयेकल । ब्यागलं भेला यात । जनता समाजवादी पार्टीं वय्कःयात कारवाही यायेधुंकूगु दु । आः डा. बाबुराम भट्टराईया राजनीतिक भविष्यय् हे न्ह्यसः ब्वलनाच्वंगु दु । डा. बाबुराम भट्टराई समाजवादी पार्टीलिसे एकताय् वंगु इलय् गुलि नेता कार्यकर्ता ज्वनावंगु खः आः ब्यागलं च्वंगु इलय् उलि नं शक्ति मंत । तसकं कमजोर अवस्थाय् लात । उलि जक मखु थःगु पक्षय् दुपिं कयौं नेता कर्याकर्तात आः एमाले वा माओवादी केन्द्रय् वनेगु योजना दयेकाच्वंगु दु । बाबुराम भट्टराईलिसे दुपिं तःधंगु संख्याय् नेता कार्यकर्तात एमाले व माओवादी केन्द्रय् वनीगु अवस्था दु । अले ल्यंदुपिं मनूत च्वनाः न्हूगु पार्टी दयेकेगु खँ जुयाच्वंगु दु । उकी दुने नं लोकतान्त्रिक समाजवादी पार्टीइ वनेमाः धाइपिं यक्व दु । थुगु ल्याखं स्वल धाःसा डा. बाबुराम भट्टराई आः गुगु कथं न्ह्याःवनेगु धयागु सवालय् हे अलमलय् लानाच्वंगु खनेदु । नेपाःया मधेसीनिसें आदिवासी जनजातितय्गु पहिचानया मुद्दा, समावेशीता मुद्दा ज्वनाः बागः जाःगु गिलासयात जायेकेगु योजना सहित न्हूकथंया योजना दयेकाः वनेगु धकाः नयाँ शक्ति पार्टी निर्माण याःम्ह भट्टराई नं आः थः गलत थासय् लात धकाः स्वीकार यानादीगु दु । भिंगु व बांलाःगु ज्या याये धकाः वँवं हे गलत थासय् लात धकाः थः लिक्क लाःपिं नेता कार्यकर्तातय्त धायेगु यानाच्वंगु दु । वय्कलं नेपाःया फुक्क प्रमुख राजनीतिक दलतय्सं पहिचान, समावेशीता व समानुपातिकया मुद्दा धयागु राजनीतिक मुद्दा जक दयेका पूमवंकेगु कथंया यानाच्वंगु दु धकाः विश्लेषण यानादीगु दु । दक्व दलतय्सं आदिवासी जनजाति, मधेसीनिसें दलितया मुद्दा सम्वोधन याये धाइगु तर व्यवहारय् धाःसा सम्वोधन यायेगु पक्षय् मदु धकाः भट्टराई आः थुइकूगु खनेदु । जब कि नेपाःया प्रम्ुख दलया प्रमुख नेतातय्सं पहिचानया मुद्दानिसें समानुपातिक समावेशीताया मुद्दा धयागु आदिवासी जनजाति, मधेसीनिसें दलिततय्त तकं कन्फ्यूज यायेगु निंतिं जक ल्ह्वानाच्वंगु अले उमिगु नियत धाःसा सफा मजू धकाः नेपाःया आदिवासी जनजाति, मधेसी मुद्दायात लिक्क च्वना स्वयाच्वंपिं, विश्लेषण यानाच्वंपिं नापं आदिवासीवादया खँ ल्हाइपिं सकलसिनं न्हापांनिसें धया हे वयाच्वंगु खँ खः । आदिवासी जनजातिया पहिचानया खँ ल्हात धाःसा भौगोलिक पहिचान, खुसिया पहिचान, पहाडया पहिचान धकाः मंकाः पहिचानया नारा बियाः कन्फ्यूज याना वयाच्वंगु हे खः दलया नेतातय्सं । अथे हे पहिचानया आन्दोलन तच्वइगु इलय् अर्थात पहिचानया मुद्दा तच्वल धाःसा थःगु पार्टी दुनेयापिं आदिवासी जनजाति, मधेसी दलिततय्त न्ह्यःने तया उग्र रुपं प्रस्तुत याकाः ब्यागलं कथंया संरचना दयेकेगु निंतिं तकं दलतय्सं लिफः मस्वः । थ्व खँ थुइकेत तापाक वना स्वः वने हे म्वाः । संविधानसभाया चुनावया इलंनिसेंया घटनायात जक स्वल धाःसां बांलाक हे थुइ । डा. भट्टराईया राजनीतिक भविष्य आः छगू कथं संकटय् लाःगु जकं मखुला धयागु न्ह्यसः ब्वनावःगु दु । भट्टराई ला प्रधानमन्त्री तकं जुइधुंकल । तर वया ल्यूल्यू वनाच्वंपिं ला कन्हय् वनाः छुं दइ ला धकाः आशा यानाच्वंगु दु नि । उकिं बाबुराम भट्टराईयात यक्व ई तक मेमेपिं कार्यकर्तातय्सं साथ बिइगु अवस्था मदु । नेपाःया राजनीतिइ शक्ति दुगु पार्टी जक न्ह्यःने लाइगु, सत्ताय् वनेफुगु पार्टी जक ल्यना च्वनीगु अवस्था दु । मेमेगु पार्टी धाःसा न्ह्यःने वयेफइगु अवस्था आः थथेंया निंतिं खने हे मदु । आः जुइगु चुनावया लिच्वः नं प्रमुख दलत मध्ये छगू १ नम्बरय् लाइगु मेगु २ नम्बरय् अले मेगु ३ नम्बरय् लाइगु बाहेक मेगु जुइगु वाला छुं मदु । थौंया इलय् मनूत थः सुरक्षित जुइगु निंतिं अले कन्हय् वनाः साथ कायेगु निंतिं हे प्रमुख पार्टीया ल्यूल्यू जुइगु खः । सामान्य मनूतय्गु निंतिं दल बिनाया थःगु जनजीवननिसें छुं नं कथंया ज्या यायेगु सम्भावना मदु धकाः तायेकेत बाध्य जुयाच्वंगु अवस्था दु । उकिं धात्थें हे देशय् हिउपाः आःया अवस्थाय् वइगु खनेमदु । छुं ई अझ नं मालीगु अवस्था दु धाःसां छुं पाइमखु ।"
https://nepalbhasatimes.com/42841,बिचाः,???? ??????? दुतिया,घोषणापत्रया बन्दी !,"छगू बःचाधंगु स्कुल । खुगू कक्षातक जक दुगु । सुदूर गामय् । युट्युब पत्रकारत उगु स्कुलय् थ्यनी । अनया स्थिति थुइकेत स्वइ । छगू कक्षाय् वनी । मस्त । शिक्षिकां ब्वंका च्वनी । युट्युब पत्रकारं ब्वंका च्वंम्ह मय्जुयाके न्यनी । ‘छिगु विषय छु ?’ शिक्षिकां लिसः बी ‘साइन्स ।’ पत्रकारं न्यनी । ‘साइन्स’या स्पेलिङ छु ? धयादिसँ । शिक्षिकां गलत स्पेलिङ धाइ । ‘छिं बोर्डय् च्वयाः क्यनादिसँ ।’ पत्रकारं शिक्षिकायात इनाप याइ । शिक्षिकां चकं बोर्डय् च्वइ । च्वःगु भ्याः हे सही जुइमखु । मनय् लूकथंया जुइ । श्रव्य दृश्य सूचना जूगुलिं अन जूगु खँ खंके फइ ।                                                         अथे हे मेम्ह शिक्षिका माय्थ ब्वंकीम्ह जुयाच्वन । अथे हे माय्थया स्पेलिङ च्वयेत अनुरोध याइ पत्रकारं । लिसः व हे गति । धाये दुर्गति । खुगू कक्षाय् ब्वंबीपिं शिक्षिकातय् हालत छु गज्याःगु युटुयुब पत्रिकाय् छर्ल· खनेदइ । स्वये । नुगः गर्खेसे मिना वइ । थज्याःपिं शिक्षिकापिंसं विद्यार्थीतय्त छु स्यन जुइ ? विद्यार्थीतय्सं छु सयेक काल जुइ । श्रव्य दृश्यय् शिक्षिकातय् ख्वाः स्वयाच्वने । इमिसं लिसःत मनय् लू थे बियाच्वंसां इमिके छुं गल्तीयबोध खनेमदु । छुं भय, त्रास, हिच्किचाहतया आभाश मदु । खःगु हे लिसः बियाच्वना । च्वया च्वना । निर्बोध सहजता इमि ख्वालं पिहां वयाच्वंगु दु । ख नं खः । मय्जु शिक्षिकापिं थम्हं च्वःगु व धाःगु हे सत्य धक्का धुक्क । इमित लज्जाबोध जुइगु खँ हे मजुल । उकिं मय्जु शिक्षिकापिंसं इमित मनय् लूगु खँ ब्वंकां गानाच्वन । जियाच्वन । मस्तय्सं व हे ग्रहण यानाच्वन । स्कुल न्ह्याना हे च्वन । तर । खास स्कुलय् ब्वंका च्वंपिनि थुकी दोष मदु । देय्या अनकन्टार, सुदूर गां गामय् दुगु गुलि स्कुलतय् स्थिति गुलि बेहाल ! अन छु ब्वंकीगु जुइ ? शिक्षकतय् योग्यता छु जुइ ? विद्यार्थीतय्सं छु सयेकीगु जुइ ? थज्याःगु थासय् च्वंपिं मस्तय् शैक्षिक भविष्य गथे जुइगु खइ ? युट्युबया खबरं गम्भिर चिन्ता याये माःगु चुनौति बी । देशय् शिक्षा स्वास्थ्य क्षेत्रय् तःधंगु विकास जूगु सरकारं दावा याइ । ख नं खः, द्वलंद्वः स्तरीय शिक्षण संस्थात दयेधुंकल देशय् । तर । दक्व फुक्क सहर केन्द्रीत । धनी वर्गया निंतिं । देय् धइगु सहरवासीतय् जक मखु । विकास धइगु धनी, पूँजीपतितय् जक एकाधिकार जुइ फइमखु । देय् दुनेया गुगुं नं क्षेत्रय् च्वंपिं देशवासीतसें नं शिक्षाप्रतिया थःगु मौलिक अधिकार उपभोग याये दयेमाः । सुदूर गां गामय् पहाड पहाडय् च्वंपिं साधारण जनताया निंतिं कमसेकम आधारभूत ब्वनेगु सुअवसरया व्यवस्था याना बीमाः । थ्व सरकारया दायित्व खः । तर । न्ह्यसः दनी । देशय् ग्रामिण जनतां आधारभूत शिक्षाया अवसर सार्थक रुपय् काये खनाच्वंगु दु ला ? ग्रामिण सुदूर भेगय् अधिकांश जनता आर्थिक रुपय् विपन्न जुइ । इमि चेतनास्तर तसकं दयनीय स्थितिइ लाइ । इमि चेतनास्तर थकायेत शिक्षाया अवसर तसकं हे आवश्यक जुइ । तर अफसोच ! युट्युब पत्रकारं छगू ग्रामिण स्कुलया शिक्षिकातय् ज्ञानया स्तरया निरीक्षणं गुगु दर्दनाक लिच्वः क्यनी । उकिं प्रष्ट जुइ ग्रामिण भेगया शैक्षिक गतिविधि बारे सरकारं मिखा तिसिनाः खेलवाड यानाच्वंगु दु । गामय् स्कुलत चायेकाः चागःचा थें वांछ्वयां सरकारया गांया शिक्षाप्रतिया दायित्व पूवनी ला ? शिक्षकतय् योग्यताया चिउताः तये माः ला कि म्वाः ? शिक्षक शिक्षिकातय्त आवश्यक तालिम बी माः ला कि म्वाः ? स्थानीय तहया सरकारं ग्रामिण स्कुलतय् शैक्षिक गतिविधिया नियमित निरीक्षण यायेमाः ला कि म्वाः ? स्कुलया हेडमास्तरया स्कुलया शैक्षिक स्तरप्रति जिम्मेवारी दइ ला कि दइमखु ? स्कुल चायेकल, बस् । अले छु जुल ? छु ब्वंकल ? फुक्क भगवानया ल्हाती त्वःता बीगु ला ? देय्या झःझः धाःगु सहरत स्वयेबलय् देय् अमेरिका, बेलायतलिसे ज्वः लाइनला धकाः गर्व याइपिं दयेफु । तर देय्या अधिकांश ग्रामिण भूभागय् अविकसित दीनदुःखी जनता तिनि । इमिगु हालत स्वःसा देय् अझं मध्य युगय् तिनि । देय्या समुन्नत विकासया दावा यायेगु खःसा देय्या अधिकांश भूभागय् कठिन जीवन हनाच्वंपिं जनताया विशेष चिउताः तये माः ला कि म्वाः ? देय्या संविधानय् समाजवादया खँ उल्लेख जुयाच्वंगु दु । देशय् दुगु अधिकांश पार्टीतय्के थःगु दलया नामय् समाजवादी, क्रान्तिकारी, कम्युनिष्ट, माओवादी नां स्वाकेगु, घाकेगु प्रतिस्पर्धा खनेदु । सकल दलं थःगु घोषणापत्रया लक्षित जनताकथं शोषित, पीडित, सर्वहारा वर्ग, उत्पीडित किसान वर्ग, दलित, उत्पीडित ग्रामिण जनतायात न्ह्यथनी । भाषणय् नेतातय्सं इमिगु हे पक्षय् सः सुक्क हाला, ल्हाः म्हूचिनाः लाल सलामया पोज बी । तर आतकया देय्या राजनीतिक दुर्दसाया लेखाजोखा यायेगु खःसा समाजवादी, क्रान्तिकारी, माओवादी धकाः टाय्ग, ब्रान्ड नां छुनाः छखेर जनतायात आकर्षित यानाः मेखेरं दलतय्सं जनतायात व्यवहारय् ध्वं लानाच्वंगु दु । थःथःगु सरकारया इलय् दलतय्सं क्रान्तिकारी बान्डयात सुख सुविधा, धन आर्जन यायेगु औजारया रुपय् प्रयोग याना वयाच्वंगु दु । देशय् थौं खने दुगु पाखण्ड व छलछामया राजनीतिं देय्या उत्पीडित सर्वहारा वर्ग, उत्पीडित किसान, मजदुर जर्जर जीवन हनाच्वंपिं ग्रामिण जनता क्रान्तिकारी दलया हे घोषणा पत्रया मात्र बन्दी जुयाच्वंगु दु । उकिं अनकन्टार ग्रामिण स्कुलयात कयाः नुगः मछिंके माःगुया मतलब मदु ।"
https://nepalbhasatimes.com/47907,बिचाः,११४२ गुंलाथ्व चौथी,पेट्रोलियम ढुवानी दिकीगु,येँ(नेपालभाषा टाइम्स)- पेट्रोलियम ढुवानी व्यवसायीतय्सं थनिंनिसें देय्न्यंकं आन्दोलन याःगु दु । पेट्रोलियम पदार्थया ढुवानी भाडा समायोजना सहितया स्वंगू बुँदे माग तयाः उमिसं आन्दोलनया घोषणा याःगु खः ।                                                         नेपाल पेट्रोलियम ढुवानी व्यवसायी महासंघं म्हिगः छगू विज्ञप्ति पित बिसें थनिंनिसें हवाई इन्धनया ढुवानी दिकेगु खँ धाःगु दु । उकथं हे २० गते पेट्रोलियम ढुवानी याइगु ट्यांकरं पीडीओ मकायेगु व २१ गते निसें फुक्कं ट्यांकरं लोड÷अनलोड मयायेगु खँ उकी धयातःगु दु । आःया ढुवानी भाडां ट्यांकर सञ्चालन याये मफइगु खँ महासंघं धाःगु दु । यदि आयल निगमं सञ्चालन यायेगु खःसा थःपिनिगु ट्यांकर तकं सरकारयात उपलब्ध याकेगु खँ नं विज्ञप्तिइ न्ह्यथनातःगु दु ।
https://nepalbhasatimes.com/46779,बिचाः,११४२ चौलाथ्व पुन्हि,कोरोना संक्रमणय् जलवायु परिवर्तनया भूमिका,"                                                         मणिरत्न शाक्य ज्यानमारा ल्वय्या रुपय् हलिमय् न्यनावंगु कोभिड १९ अर्थात कोरोना भाइरसया उत्पत्ति व संक्रमन गथे जुयाः जुल धयागुबारे व्यापक अध्ययन, अनुसन्धान जुयाच्वंगु दु । तर थ्व हे कारणं जूगु धकाः यकिन यानाः धाये फयाच्वंगु मदु । वैज्ञानिकतय् विश्वास दु कि थ्व भाइरसया उत्पत्ति चिकंलापापाखें जूगु खः। बेलायतया क्याम्ब्रिज विश्वविद्यालय्या कोरोना महामारी अध्ययन पुचःया मुख्य शोधकर्ता डा. रोवर्ट बेयरं कोरोना भाइरसया संक्रमण चिकंलापापाखें जूगु जुइ धयागु खँय् विश्वास यायेफइगुआपालं आधारत दु धयादीगु दु । डा. रोवर्ट बेयरंं धयादीकथं कोरोना ‘जुनोटिक डिजिज’ जूगु जुयाः थ्व चिकंलापां पशुपंक्षीतय्त अले पशुपंक्षीपाखें मनूतय्त संक्रमण जूगु जुइ धयागु अनुसन्धानया मुख्य विषय जुयाच्वंगु दु । चिकंलापाया म्हय् सछिगू ताजिं मल्याक थीथी कथंया कोरोना भाईरस दयाच्वनीगु प्रमाणित जुइधुंकू्गु दु । गुकी सार्स कोभ १, मर्स कोभ व इबोला थें जाःगु भाइरसत नं दुथ्यानाच्वंगु दु । डा. रोवर्ट बेयरं हानं धयादीगु दु कि कोरोना भाइरस महामारीया रुपय् हलिमय् न्यनावंगुया लिउने जलवायु परिवर्तनया तःधंगु भूमिका दयाच्वगु खँय् विश्वास यायेफु । अध्ययन पुचःया अनुसन्धानकर्तातय्सं धयाच्वंकथं विश्वव्यापी रुपय् खनेदुगु वायुमण्डलीय तापमान वृद्धिं यानाः वंगु सछि दँया दुने विश्वय् वनस्पति व वनजंगलय् तःधंगु हिउपाः वःगु दु । वायुमण्डलीय तापमान वृद्धिया कारणं वनजंगलय् च्वनीपिं पशुपंक्षीतय् वास स्थान ख्वाउँथाय् पाखे सरे जुया वनाच्वंगु दु । नापं मानवीय कारणं जंगल फडानी व मिं नयाः पशुपक्षीतय् वासस्थान हिला वनाच्वंगु दु । थ्व हे क्रमय् एशिया महादेशया चीनया दक्षिण भेग व, व नाप स्वानाच्वंगु म्यानमार व लाओसया ख्वात्तुगु जंगल थौंकन्हय् चिकंलापात च्वनीगु उपयुक्त वासस्थान जुयाच्वंगु अनुसन्धानय् न्ह्यथनातःगु दु । थ्व हे चिकंलापानाप संसर्गय् वःपिं पशुपंक्षीतय् पाखें मनूतय्त कोरोना संक्रमण जूगु अनुमान जुयाच्वंगु दु । थ्व हे झ्वलय् वैज्ञानिकतय्सं धयाच्वं कथं छखेर वैश्विक तापमान वृद्धी जुयाः कोरोना संक्रमणया भयावहस्थिति न्यनावंगु खने दुसा मेखेर अप्वया वनाच्वंगु वायु प्रदूषण व कार्वन उत्सर्जन मनूतय् स्वास्थ्यय् बांमलाक्क लिच्वः लाकिगुया कारण जुयाच्वंगु दु । कोरोना संक्रमणया इलय् मनूतय्त श्वास प्रश्वासया समस्या पिदनिगु स्वाभाविक प्रक्रिया खः । तर थ्व हे इलय् वायु प्रदूषणं श्वासप्रश्वासय् मेगु समस्या अप्वयेका बिउगुलिं मनूतय्सं अकालं मृत्यु फयेमालाच्वंगु दु । अमेरिकाया ‘केरी इन्स्टिच्यूत अफ इको सिस्टम स्टडिज’ नांया अध्ययन संस्थानया डा. रिक ओष्टफिल्डं कोरोना संक्रमणलिसे जलवायु परिवर्तन व वायु प्रदूषणया अद्भूत स्वापू दुगु महत्वपूर्ण खँ न्ह्यथँसें थुकिं मानव जीवनय् अस्वाभाविक रुपं नकारात्मक प्रभाव लाकाच्वंगु स्पष्ट यानादीगु दु । थ्व स्वगुलिं प्रकोपत वास्तवय् वातावरणीय् विनाश थेंजाःगु क्रियाकलापया लिच्वः खः, गुगु थ्व धरतीइ मानवजीवन विनाशया अस्त्र अले नरसंहारया प्राकृतिक ज्याभःया रुपय् खनेदयाच्वंगु दु । थ्व हे हुनिं वैज्ञानिकतय्सं थ्वःगु सलं धयाच्वंगु दु कि थीथी कारणं जूगु वातावरणीय विनाशया लिच्वकथं खनेदुगु कोरोना महामारीं मनूतय्त सी म्वाइतकं धायेमफयेक गज्याःगु अवस्थाय् थ्यंकाबीफु धयागु प्रष्ट यानाच्वंगु दु । वातावरण नाप स्वापु दुगु थीथी संस्था व सामाजिक अभियन्तातय्संं कोरोना महामारीयात जलवायु परिवर्तन व वातावरणीय् विनाशया लिच्वःकथं खने दुगु छगू प्रारम्भिक ख्याच्वः धका नं धायेगु यानाच्वंगु दु । थुकिं मनूत जलवायु परिवर्तन व वातावरणीय् विनाशप्रति होशियार जुइत खबरदारी यानाच्वंगु स्पष्ट जू । विश्वय् खनेदयाच्वंंगु जलवायु परिवर्तन नाप स्वानाच्वंगु थीथी समस्या ज्यंकेया निंतिं ४५ दँ न्ह्यः हे सन् १९७७ य् क्योटो प्रोटोकल नांया अन्तराष्ट्रिय सन्धि यासें विश्वय् वायुमण्डलीय् तापमान अप्वयेकीगु हरित गृह ग्यासया उत्सर्जनय् कमी हयेगु क्वःछिउगु खः । अथे हे सन् २०१५ य् पेरिश सम्झौता यासें वैश्विक तापमान वृद्धि औद्योगिक क्रान्ति शुरु जुइ न्ह्यःया अवस्था स्वयां १.५ डिग्री सेल्सिय्सं अप्वः मजुइ कथं नियन्त्रणय् तयेगु निर्णय याःगु खः। थ्वहे झ्वलय् कोरोना महामारीया इलय् विश्वया थीथी थासय् तःक्वमछिं जूगु लकडाउनं यानाः मनूत स्वयं छेँय् कुना च्वनेत वाध्य जूगु अवस्थाय् यातायातया साधन, कलकारखाना, पर्यटन व्यवसाय् आदि बन्द जुयाः कार्वन उत्सर्जन आकश्मिक रुपं ह्वात्त कुहां वयाः प्रदूषण म्हो जूगु अले स्वच्छ लकस न्यनावंगु थुथाय् लुमंकेबहः जू । छगू अध्ययनकथं कोरोना महामारीया इलय् सन् २०२० अप्रिलय् हलिमय् दकलय् अप्वः कार्वन उत्सर्जन याइगु देय् चीनय् सन् २०१९या व हे ई तकया तुलनाय् २५ प्रतिशतं कार्वन उत्सर्जन म्हो जूगु खः । नेपाः देशय् नं थ्व महामारीया इलय् प्रदूषण म्हो जुयाः स्वच्छ लकस न्यनाः भिजिविलिटी अप्वःगु अले हिमाल प्रष्ट खने दुगु थुथाय् लुमंकेबह जू । मानवीय कारणंं जूगु हरित गृह ग्यासया उत्सर्जनयात मनुखं चाहे जूसा म्हो यानाः प्रदूषण म्हो यायेफु धयागु थुकिं प्रष्ट यानाच्वंगु दु । थ्व हे हुनिं वैज्ञानिकतय्सं प्राकृतिक रुपं खने दुगु वायुमण्डलीय् तापमान वृद्धियात नियन्त्रण यायेमफुसां मानवीय कारणं जूगु वायुमण्डलीय तापमान वृद्धियात नियन्त्रणय् तयाः पृथ्वीयात वातावरणीय विनाशं बचे यासें मनुष्य जीवनयात सुरक्षित याये आवश्यक जूगु खँ लिसालिसा कयाः धयाच्वंगु दु ।"
https://nepalbhasatimes.com/48100,बिचाः,११४२ गुंलाथ्व त्रयोदशी ,नेवाः संस्कार व संस्कृति,"नेवाः समाज छगू सुसंस्कृत, सभ्य, द्वलंद्वः द“ न्ह्यःनिसें बांलाःगु जीवनयापनयात नालाः धर्म दर्शन, ध्यानया अध्ययन, अनुसन्धान प्रयोग यानाः परिष्कृत जूगु सभ्यताया लिच्वः खः । थथे जुयाः नेवाः समाज दुने बांलाःगु संस्कार न्ह्याना वयाच्वंगु दु । विश्वय् ज्वःमदुगु संस्कृतिं नेवाः समाज जायाच्वंगु दु । थन उत्कृष्ट धर्म, ज्ञान, दर्शन, भाषा, लिपि, शिक्षा, शिक्षण पद्धति, कला, सम्पदा, कौशल, शील्प, प्रविधी आदि आदि सकतां दु । थथे जुयाः नेवाः धायेबलय् मेमेपिं थें छगू जात जातिइ जक लिकुना च्वंगु मदु, समग्र राष्ट्र हे धस्वानाच्वंगु दु ।                                                         नेवाः समाजय् संस्कार व संस्कृतियात न्हापांनिसें जीवनया छगू अभिन्न अंगया रुपय् नाला वयाच्वंगु दु । थथे जुयाः गबलय् झीसं थःत नेवाः धकाः धाये थ्वया नापनापं संस्कार व संस्कृति नं पर्यायया रुपय् यच्चुक्क खने दःवइ । संस्कार व संस्कृति मदुगु अवस्था नेवाः समाजं परिकल्पना याये फइमखु । थ्वया हुनिं सलंसः द“ न्ह्यः नेवाःतय्त राज्यया क्रूर व्यवहारं थःगु भूमि लुटे याकाः पितिंका च्वनेमाःसां गनगन नेवाः थ्यन अनअन संस्कार व संस्कृति नं थ्यन । संस्कारं जीवनयापनया अवस्था, जीवनयापनया तरिका, जीवन शैली, रहनसहन, मर्यादा, समाज नाप स्वापू, शिक्षा आदि उलाच्वनी । थुकिं मानवजीवनय् प्रत्यक्ष लिच्वः नं लानाच्वनी । उकिं संस्कार बांलात कि मानवीय जीवन बांलाइ, मानवीय जीवन बांलात कि समाज बांलाइ । सम्मुनत संस्कृतिया विकास जुइ । थौंकन्हय्या भासं धायेगु खःसा बांलाःगु शिक्षा दत कि कमाइ अप्वः दइ । कमाइ अप्वः दत कि गाडि, छे“ दइ । फरक थुलि हे जुल कि नेवाः पूर्वजं शिक्षित समृद्धिया चिं नेवाः संस्कृति दयेकाः वन तर थौंकन्हय् थःगु जक कल्याण व उन्नति जुयाच्वन । संस्कारय् दुने नैतिक मूल्य मान्यता, याये ज्यू मज्यू, छु बांलाः छु बांमलाः धकाः क्यनाच्वनी । संस्कृतिं विकसित संस्कारं पिज्वःगु लिच्वः क्यनी । उकिं गन संस्कार दइ वा संस्कार बांलाक न्ह्याइ अन परिकृष्त संस्कृति दइ वा संस्कृतिया विकास जुइ । संस्कार जीवनया पलाःपलाःपतिं मदयेक मगाःगु अनुशासन खः । अनुशासित जीवनया लिच्वः उच्च ज्ञान व सामथ्र्य खः । थुकिं न्हूगु बिचाः, न्हूगु ख“, न्हूगु परिवेश व आवश्यकता ब्वलंकि । थज्याःगु न्हूगु खं छगू न्हूगु पलिस्था वा उत्पत्ती जुइ । थ्व न्हूगु पलिस्थाया निरन्तरता संस्कृति जुल गुगु सकलसिनं नाला कायेबहः जुइ । सकसितं ज्याख्यलय् जुइ अर्थात् सकलसित लाभ वा फलदायी जुइ । थ्वया हलंज्वलं कथं शीप, सम्पदा, कलाकौशल, व्यवसाय, मनोरञ्जन आदि स्वानाच्वंगु दइ । संस्कारं नेवाः समाजयात शिक्षित, नैतिक, अनुशासीत व व्यवहारीक यानातःगु दु । संस्कारया रुपय् मचा बुइ न्ह्यःनिसें सी धुंकाः तक थीथी क्रियाकर्मत यायेगु प्रचलन दु । थुकथं स्वयेबलय् संस्कारयात स्वंगू तहलय् ब्वथलातःगु दु । न्हापांगु मांया प्वाथय् च्वनेगु इलय् अर्थात जीवन न्ह्यः, निगूगु मांया प्वाथं पिहां वयाः लास वा मृत्यु जुइ न्ह्यः तकया जीवनजःछि व स्वंगूगु लास जुइ धुंसांनिसें सतगति तक अर्थात् जीवन मदये धुंकाः । न्हापांगु व निगूगु संस्कारयात दशकर्म संस्कार धर्म धकाः धायेगु प्रचलन दु । स्वंगूगु चरणया संस्कारयात मृत्यु संस्कार धकाः धायेगु प्रचलन दु । समग्रय् धायेगु खःसा थीथी पूजा विधिं बांलाःम्ह स्यलाःम्ह मचा प्वाथय् दयेकेगु, ब्वलंकेगु, बांलाक मचायात जन्म बीगु, मचायात माःगु शिक्षादीक्षा बिइगु, इहिपा यानाः युवा अवस्था थ्यंकाः सक्षम याकेगु, वृद्धवृद्धा प्रति श्रद्धाभाव बीगु, मृत्यु लिपा सतगति बियाः दिवंगतयात यथानिर्वाणया ल“पु चूलाका बीगु । थथे जीवनया सुरुं निसें सतगतितक याना वयाच्वंगु थीथी कर्म विधि विधानयात संस्कार धकाः धया वयाच्वना । थ्व सकतां उत्कृष्ट ज्ञानया व्यवहारय् छ्यला खः । थज्याःगु संस्कार थःगु कूल परम्पराकथं सदियौंनिसें न्ह्याना वयाच्वंगु जुल । थःगु कूल परम्परा कथं न्ह्याना वयाच्वंगु जुयाः थाय्, समुदाय, जाति विशेष दुने भचाभचा पानाच्वंगु खनेदु । थौंकन्हय् विदेशी रमझम दुहां वयाच्वंगु हुनिं नेवाः समाजं संस्कारया न्हापांगु ब्वयात बुलुहुं ल्वःमंका हयाच्वंगु खनेदु । निगूगु ब्वया संस्कारयात कर्मकाण्डया रुपय् जक ल्यंका वयाच्वंगु खनेदु । तर स्वंगूगु ब्वया संस्कार जीवन पर्यन्त जुइगु जूगुलिं परिवारजनं थः दिवंगतया लुमन्तिइ सत्गति लायेमा धयागु कामना यानाः याइ । दिवंगतलिसे स्वापू दुगु तिथि, दिन, ला, द“यात विशेष महत्व बियाः हना वयाच्वंगु दु । मृत्यु संस्कार नितान्त दिवंगत जूम्ह नाप जक न्ह्याना वयाच्वंगु संस्कार जुल । तर झीगु समाजय् दिवंगतया खुसी व सतगतियात न्हापांगु प्रथमिकता बियातःगु खनेदु । थथे जुयाः छुं नं भिंगु व बांलाःगु ज्या याये न्ह्यः पितृयात निं तृप्ति जुइमा धकाः श्राद्ध यायेगु प्रचलन दु । उकिं छुं बांलाःगु ज्या याये न्ह्यः वा दिन अलमल मजुइमा धकाः मृत्यु संस्कार नाप थः पितृया प्रत्यक्ष स्वापू दुगु तिथिमितियात न्ह्यःकायेगु वा यायेगु प्रचलन नं दु । थ्व परिवारजनया इच्छां पितृया ज्यायात न्हापांगु प्राथमिकता जुल । संस्कृति समुन्नत समाजं दयेकातःगु वा समुन्नतिया छगू बांलाःगु चिं खः । अर्थात् भिंगु संस्कार वा संस्कार भिनाः पिज्वःगु लिच्वः खः । बांलाःगु सामाजिक जीवन, संस्कार, आर्थिक अवस्था, कलाकौशल शीप, शिक्षा, ताः ई तक बांलाःगु जीवनयापनया परिस्कृत लिच्वः नं खः । पूर्वजया चिन्तनमनन, कला, साहित्य, इतिहास, भाषा, धर्म दर्शनया समष्टि लिच्वः खः संस्कृति । थुकिं समग्र मानवजीवनयात बांलाःगु लिच्वः लाकाच्वंगु दइ । संस्कारयात क्वातुक्क नालाः थ्वया माध्यमं पिदंगु ज्ञान वा अनुभूतिया लिच्वः सकल जगतसत्वयात ज्या ख्यलय् दइगु ला जु हे जुल । थथे सकसिया उपकारय छ्यलाः सकसिनं नाला तःगु तःजिगु संस्कृति जुल । उकिं संस्कृति हनेबलय् न्ह्याबलें सुद्र्यः लूगु सुथया तिथियात नालाः हना वयाच्वनागु खः । यदि तिथि तूत जुल, मंत वा मगात धाःसा कन्हय् कुन्हु हना वयाच्वनागु जुल । थथे हे दिवंगत नाप स्वापू दुगु छगू निगू संस्कृति नं झीगु समाजय् दु गथे सायाः वनेगु, येँयाःया इलय् उपाकू वनेगु, दागिं वनेगु, बालु वनेगु आदि । दिवंगतया भिं व सतगति मनंतुनाः न्ह्याकातःगु संस्कृति पक्का खः तर व्यक्ति विशेष दिवंगतया प्रत्यक्ष स्वापू दुगु तिथि मिति वा दिवंगत जूगुया हुनिं मयासें मगाःगु संस्कार गथे घःसू, लच्छि, लत्या, स्वला खुला दकिला थें जाःगु तिथि मिति धाःसा मखु । सकल दिवंगतयात सामुहिकरुपं भिंगु कुल वा सत्गति लाभ जुइमा धकाः कामना यानाः न्ह्याना वयाच्वंगु छगू परिस्कृत संस्कृति जक खः । थज्याःगु बांलाःगु संस्कृतिइ थः स्याःन्याःम्ह मदुम्हयात नं अभिन्न अंगया रुपय् स्वाये यंकेदुगु संस्कृतिया थःगु हे विशेषता खः । थथे जुयाः थज्याःगु संस्कृति हनेत नेवाः परम्परांनिसें न्ह्याना वःगु सुद्र्यः लुइवं न्ह्याःगु तिथि नालेगु चलन झी अजाअजिपिंसं याना वयाच्वंगु खः । छुं गथें तिथि मदुसा वयां कन्हय्कुन्हु हना वयाच्वंगु जुल । थुकथं स्वयेबलय् संस्कार नेवाः समाजय् व्यक्ति विशेष नाप स्वानाच्वंगु दु । थ्व हे संस्कारं व्यक्ति विशेषयात समुन्नत, सुसंस्कृत, सभ्य व सक्षम यानाच्वंगु दुसा जीवन पर्यन्त सतगतिइ लानाः दुःखया चक्रं मुक्त यानाच्वंगु जुल । संस्कृति बांलाःगु संस्कारय् ब्वलना आर्जन जूगु ज्ञान, सीप, कलाकौशल, आदियात सकलया हितया निंतिं फ्याना तःगु ज्ञानया भण्डार खः गुगु थःथःगु कुलं परिमार्जित जुयाः स्वतन्त्ररुपं नाला कायेफइ ।"
https://nepalbhasatimes.com/47469,बिचाः,११४२ तछलागा सप्तमी,स्वनिगलय् जुयाच्वंगु अत्याचार,"स्वनिगः दुनेया थीथी नगरं पिहां वइगु फोहोरया व्यवस्थापन छगू हाथ्यापूर्ण विषय खः । स्वनिगलं जक न्हि करिब १२ सय टन फोहोर पिहांवइ । अले अज्याःगु फोहोरया सहि व्यवस्थापन मजूसा फोहोर थनया सतकय् द्वं चिनेगु सुरु जुइ । अज्याःगु हे अवस्था थुगुसी स्वनिगःवासीतय्सं हानं फयेमाल । शहरी विकास मन्त्रालय, येँ महानगरपालिका नापं नक्वाःया ककनी गाँउपालिकाया सिसडोल व धादिङ धुनिबेसीया बञ्चरेडाँडाया सम्बन्धित मनूत नाप सहमति जुइधुंकाः जक स्वनिगःया सतकं हानं फोहोर मुनेगु ज्या न्ह्याःगु खः ।                                                         सिसडोल व बञ्चरेडाँडाया स्थानीयतय्ं थीथी माग तया लँ अवरोध यायेगु ज्या न्हूगु धाःसा मखु । न्हापा लिपा नं विरोध जुइ, सहमति जुइ । अथेखःसां थुकीया स्थायी समाधान मालेगु ज्याय् धाःसा सम्बन्धित पक्षत कमजोर जूगु खनेदु । न्हापा लिपा थज्याःगु विरोध जुइगु ई स्वयां थुगुसीया अवरोधं भचा अप्व प्रचार जूगु खनेदु । अले अज्याःगु प्रचार जूगु इलय् दकलय् उप्वः ‘टार्गेट’य् लाःगु खः, येँ व स्वनिगः । सम्बन्धित पक्ष निसें सञ्चार माध्यमं तक स्वनिगलं सिसडोलयात अत्याचार याःगु दाबी यात । पक्कां नं फोहोर वायेगु थाय्या स्थानीय व सम्बन्धित मनूतय् स्वास्थ्य निसें पूर्वाधार विकासया ज्या माःगु कथं न्ह्यायेमफुगु खः । तर व येँ व स्वनिगःया जनतातय्सं याःगु अत्याचार मखु । स्वनिगःया भूमिइ च्वनाः शासन यानाच्वंपिंसं याःगु खः । अज्याःगु शासन याइपिनि अदुर्दर्शी निर्णयया लिच्वः खः । शासकतय् अर्कमन्यताया कारणं खः । उकीं तप्यंक थनया सर्वसाधारणतय्त द्वपं बीगु ज्या पाय्छिगु खँ मखु । येँ, यल, ख्वप व समग्र स्वनिगःवासीत स्वयम ला थःगु हे थासय् च्वना राज्य सत्ता संचालन यानाच्वंपिं शासकतपाखें पीडित जुयाच्वंगु दु । सिंहदरवारपाखें छगू लिपा मेगु गलत निर्णय यानाच्वंगु तप्यंक लिच्वः थनया स्थानीयतय्त लानाच्वंगु दु । थन सिसडोलवासीतय् स्वास्थ्यया खँ वल, इमिगु थाय्या सुधारया खँ वल । थ्व पाय्छिगु खँ खः । अज्याःगु समस्या ल्ह्वने हे माः, पिहांवये माः । अले समाधानया लँपु मालेगु ज्या नं जुइमाः । अथेतुं स्वनिगःवासीत तप्यंक फोहोरया ल्याण्डफिल साइट नापं मदुसां स्वनिगःदुने प्रदुषण तसकं ग्यानापुगु अवस्थाय् थ्यनाच्वंगु दु । स्वनिगःया वायु हलिंया दकलय् प्रदुषित थाय् मध्येया छगू जुयाच्वंगु दु । गबलें गबलें अज्याःगु प्रदुषण थहांवना दकलय् च्वय् थ्यना नं च्वंगु दु । भारतया दिल्ली व लखनउलय् जक वायु प्रदुषणया कारणं मनूतय् आयु झिदँ व गुदँया ल्याखं म्हो जूगु दु । शिकागो विश्वविद्यालयया उर्जा नीति संस्थानया कथं मनूतय् आयु प्रदुषणया कारणं थुकथं म्हो जुयावंगु खः । यदि दिल्ली व लखनउया अवस्था थथे दुसा पक्कां नं स्वनिगलय् जुयाच्वंगु उच्च प्रदुषणया कारणं थनच्वंपिं मनूतय् आयु नं स्वत्त म्हो जुयावनाच्वंगु दु । अथे खःसा थ्व राज्य सत्तापाखें स्वनिगःवासीतय् स्वास्थ्य नाप यानाच्वंगु खेलवाड मखुला ? छु थ्व स्वानिगःवासीतय्त जुयाच्वंगु अत्याचार मखुला ? त्वःने लः अर्थात खानेपानीया खँ वयेवं मेलम्चीया खँ पिहांवइ । अले अनया स्थानीयतय् माग, स्थानीयतय् समस्याया खँ वइ । छुं नं आयोजना, परियोजनाय् स्थानीयतय् सरकोर दइ । उकीया सम्बोधन यायेगु, समाधान यायेगु खँय् फुक्कं पक्ष सकारात्मक जुयाः स्वयेमाः, यायेमाः । तर मेलम्चीया लः स्वनिगलय् यंकल तर अनया समस्या समाधान मजुल धकाः स्वनिगःवासीतय्सं अन्याय याःगु धायेगु पाय्छिगु खँ धाःसा मखु । थ्व हानं नं सम्बन्धित निकाय, नीति निर्माण याइपिं अले आयोजना संचालन याइपिनि कमजोरी खः, अर्कमन्यता खः । स्वनिगःवासी मेलम्चीया जनातया माग सम्बोधन जुइमाः धयागु पक्षय् हे दु । गथे मेलम्चीया जनता अन्यायया भागिदार जुयाच्वंगु दु, स्वनिगःया जनता नं लःया विषयलय् राज्यया अत्याचारया सामाना यानाच्वंगु दु । स्वनिगः दुनेया आपालं छेँय् लः छःफुति तकं महाःगु वर्षौं दयेधुंकल । लः वइगु थासय् धःनाप ल्वाकज्याना वयाच्वंगु दु । थज्याःगु गम्भीर समस्या दु तर खानेपानी संस्थानं धाःसा हरेक महिना प्रत्ेयक छेँखां ध्यबा म्हयाच्वंगु दु । छेँय् लः वयेमाः मवयेमाः, त्वनेबहःगु लः वयेमाः वा धः वयेमाः खानेपानी संस्थानयात मतलब दुगु विषय मखु । उमित सरोकार दुसा केवल लच्छि पतिकं वइगु भुक्तानी खः । यदि रसिद कथं ध्यबा पूमवसाः लिपांनिसें गवलें लः मबीगु ख्याच्वः बीगु ज्या यानाच्वंगु दु । स्वनिगःवासीत थज्याःगु अवस्थाय् वर्षौंनिसें म्वानाच्वंगु दु । मनूतय् जीवन म्वायेत माःगु पञ्चतत्व मध्ये वायु व लः प्रति राज्यपाखें थज्याःगु खेलवाड जुयाच्वंगु दु । स्वनीगःवासीतय्सं थज्याःगु समस्याया सामना यानाच्वंगु आपालं दँ दयेधुंकल । अथेखःसां सुधारया छुं लक्षण दुगु मखु । अझ अव्यवस्थित शहरीकरण, स्वनिगःदुने न्हूगु शहरया योजना, हराभरा जग्गाय् प्लटिङ, दुगु गुँ अले पहाडया वन विनाश यायेगु ज्या जुयाच्वंगु दु । शहरया लः, धः, प्रदुषण नियन्त्रण बारे धाःसा छुं योजना दुगु मखु । थुकीया प्रत्यक्ष लिच्वः थनया स्थानीय मनूतय् जीवनय् लानाच्वंगु दु । गथे थौं सिसडोल, बञ्चरेडाँडा निसें मेलम्ची तकया जनतायात जुयाच्वंगु अत्याचारया खँ वयाच्वंगु दु । अज्याःगु हे अत्याचार वर्षौंनिसें स्वनिगःवासीतय्सं फयेमालाच्वंगु दु । गथे सिसडोलया समस्या ज्यंकेगु कुतः जुइमाः, बञ्चरेडाँडाया व्यवस्थापन जुइमाः, मेलम्चीया पूर्वाधार विकास जुइमाः अथेतुं स्वनिगःया नं उचित तवरं समस्या समाधान जुइमाः । न्ह्याथाय् च्वपिं मनूत जूसां स्वच्छ, सफा व बांलागु लकसय् म्वाये दइगु मनूतय् मानव अधिकार खः । उकिं सिसडोल निसें मेलम्ची तक अले बञ्चरेडाँडा निसें स्वनिगः तक प्रत्येक थाय्या उचित व्यवस्थापन जुइमाः । हरेक थासय् राज्यपाखें यानाच्वंगु खेलवाड व अत्याचारत बन्द जुइमाः ।"
https://nepalbhasatimes.com/47103,बिचाः,११४२ बछलाथ्व एकादशी,जनता होशियार जुइमाः !,"देशय् स्थानीय चुनाव जुइत्यंगु दु । चुनावय् ब्वति काइपिं राजनीतिक दलतय् बारे अनेक दृष्टिकोणं विश्लेषण मूल्यांकन जुयाच्वंगु दु । राजनीतिक विश्लेषक, पत्रकार, विभिन्न संचार माध्यमतय्सं राजनीतिक दलया चिरफार यानाः इमिगु स्थिति बारे जः ह्वलाच्वंगु दु । चुनावया इलय् भोट कुर्कीपिं मतदातातय्त विविध स्रोतं वइगु विश्लेषण, चिरफारं थःगु मत निर्माण, निर्णय यायेगु लागि ग्वाहालि याइ । सचेत याइ ।                                                         थुगुसी स्थानीय चुनाव विशेष व असामान्य खंकाः छथ्वः राजनीतिक मनोचिकित्सकतय्सं हाल राजनीतिक दलतय्के खने दयाच्वंगु असामान्य मनोविज्ञानया मनोविश्लेषण यायेगु क्वःछिउगु दु । पिनें पिनें स्वयेबलय् नेपाःया प्रमुख दलतय्के गाक्कं फुतिफार्ति खनेदइ । ‘जिमिगु दल ऐतिहासिक पार्टी । प्रजातन्त्रया संवाहक’ छगू पार्टीं निरन्तर बकबक यानाच्वनी । मेगु पार्टीं ‘जिपिं महान् क्रान्तिकारी दल, जनआन्दोलनया मुहान’ मदिक्क हालाच्वनी । अथे हे छगू निगू पार्टीं देशय् विकास, समृद्धि हयागु जिमिसं खः दावा यानाः चान्हिं गं थानाच्वनी । गुलिं दलतय्सं थःगु हे सुरय् भुनुभुनु हालाच्वनी । जनतां न्यंसां मन्यंसां । थःगु हावादारी बयान त्वःता च्वनी । पिनें पिनें राजनीतिक दलतय्सं थःथःगु हाउभाउ यानाः संवादत त्वःताः जनतायात प्रभावित यायेत स्वयाच्वनी । समर्थन कायेत स्वयाच्वनी । फसे यायेत स्वयाच्वनी । तर । मनूत पिनें पिनें छु खने दइ । व हे सक्कल मखु । जुइमखु । मनूया सक्कल सीकेगु खःसा पिनेया स्वरुप खँग्वः जक स्वयां, न्यनां मगाः । वया दुनेया मनस्थिति नं सीकेमाः । दुने नुगलय् न्ह्यानाच्वंगु मनोतरंगयात नं लाये फयेकेमाः । अले जक व मनू सु खः ? म्हसीके फइ । प्रसिद्ध अंगे्रजी नाटककार विलियम शेक्सपियरं छगू नाटकया संवादया झ्वलय् धाइ, ‘छम्ह खलनायक पिनें न्हिली । व न्हिला पिज्वयेका च्वनी । तर व दुनें खलनायक हे जुइ । जुयाच्वनी । पिनेया आवरणं दुनेया मनूया चरित्र क्यनी मखु । शेक्सपियरया धापूया आसय खः । मनोचिकित्सकतय्सं ला मनूया सम्पूर्ण गतिविधि चायेक मचायेकं वया आन्तरिक मनोकारणं निर्णायक भूमिका म्हितीगु खँयात उला क्यनी । देशय् राजनीतिक दलतय्के खने दयाच्वंगु विचित्र स्वभाव, रहस्यपूर्ण गतिविधि स्वयाः, खनाः राजनीतिक मनोचिकित्सकतसें थुमित इलय् हे सतर्क यायेमाःगु, उपचारपाखे सचेत यायेमाःगु वाः चायेकी । दलत थौं पीडित जुयाच्वंगु मनोरोगया गम्भिर अध्ययन यानाः इलय् हे उपचार मयाःसा स्वयं दलत जक विनास जुइगु मखु, सम्पूर्ण जनतां हे दुःख सी । मनोचिकित्सकतसें ठहर याइ । चेतावनी बी । राजनीतिक मनोचिकि—त्सकतसें थःगु अध्ययन विश्लेषणया प्रतिवेदनय् धाइ, ‘थौं देय्या प्रमुख राजनीतिक दलत थःगु अस्तित्वया चिन्ता, संकटं ग्रस्त जुयाच्वंगु दु । थः सिइन, फुइन धइगु शंका, भयं इपिं चान्हि भयभित जुयाच्वंगु दु । पिनें पिनें ततःधंगु खँ ल्हानाः जनतायात धाकधक्कु त्वःतूसां दलतय् मनोबल तसकं कमजोर जुइधुंकल ।’ उकिं दलतय्सं म्वायेया लागिं सासः थामे यायेया लागि थ्व याये जिउ, व याये जिउ । विचाः मयायेधुंकल । थौं राजनीतिक दलतय्के खनेदयाच्वंगु विक्षिप्त व विकृति इमिगु नुगलय् हरघडी बुया वयाच्वंगु आत्म विनाश, क्षयया त्रास, भय खः । थौं देय्या राजनीतिक ख्यलय् खने दयाच्वंगु ‘गठबन्धन’ दलतय्सं पृथककथं म्वायेगु आत्म विश्वासया कमिं पलायन जुइत दयेकूगु जुक्ति जक खः । गठबन्धन निर्माण लिपा थःगु दलया स्वास्थ्य लाभ जूगु खँयात संकेत यासे प्रधानमन्त्री शेरबहादुर देउवां धाइ, ‘झीगु दलयात गठबन्धनं तःधंगु शक्ति प्राप्त याःगु दु ।’ अथे हे मेम्ह नेता प्रचण्डं धाइ, ‘गठबन्धन नीदँ तक न्ह्याइ, पनीम्ह सु ?’ मेखेर प्रतिपक्षी, प्रतिद्वन्द्वी दल एमालेया मनोतनाव गठबन्धन जुइ । गठबन्धन एमालेयात चुनौति जुइ । भय त्रासं एमालेया न्ह्यः स्यंकाबी । नुगः खलबल यानाबी । अय्नं एमालेया नेताज्यू मनोविनादपूर्ण खँ ल्हानाः थःगु दलया भय, त्रास ल्वःमंकेत स्वइ । मन थामे याइ । नुगः वहत याइ । गठबन्धन दुनी । आशा यानाच्वनी । दलीय राजनीतिइ दलतय्सं थःगु अस्तित्वया निर्माण, विकास, जनताया विश्वास, पे्रमपाखें आर्जन यायेमाःगु खः । जनता दनलय् अस्तित्वया जग खः । जुइमाः । तर । जनतायात ध्याकुनय् तयाः दलया नेतातय्सं फोहरी स्वार्थी राजनीतियात थःगु कर्म खंकी । उकी हे दुनी । थुकिया प्रमाण थौं देशय् खने दुगु दलतय् सी, म्वायेगु न्ह्यसः जुयाबी । गुगुं दलयाके नं थौं जनताया दथुइ वनेगु विशुद्ध आत्म विश्वास मदु । थ्व हे आत्मविश्वासया कमिं यानाः दलतय्सं सिँ न्हाय् छुनाः अनेक छलछामया हर्कत क्यनाः जनताया न्ह्यःने वनी । ततःधंगु वाचा याइ । झूठया खेती याइ । राजनीतिक मनोचिकित्सकतय्सं थौंया राजनीतिक दलतय् हीनताबोधयात उला बी । हीन मानसिकतां ग्रस्त दलतसें न्ह्यागुं यायेफु । जनता होशियार जुइमाः । राजनीतिक मनोचिकित्साविदतय्सं धाइ ।"
https://nepalbhasatimes.com/48067,बिचाः,११४२ गुंलाथ्व द्वादशी ,विश्व आदिवासी दिवसय् नेवाः,"दँय्दसं अगष्ट ९ यात विश्व आदिवासी दिवस कथं हना वयाच्वंगु दु । थुगुसी २८ क्वःगु विश्व आदिवासी दिवस । नेपाःया सन्दर्भय् नेपाल आदिवासी जनजाति महासंघया ग्वसालय् दँय्दसं मू मू ज्याझ्वः यानावयाच्वंगु दु । थुगुसी नं नेपाल आदिवासी जनजाति महासंघया ग्वसालय् मू ज्याझ्वः कथं येँय् हे आदिवासीतय्गु पहिचान सहितया प्रदर्शन यानाः थःपिनिगु सः थ्वयेकेगु ज्या याइ ।                                                         न्हापालिपा थें हे विश्व आदिवासी दिवस हनेगु निंतिं संयुक्त राष्ट्र संघपाखें विश्वन्यंकंया आदिवासीतय्गु नितिं छगू मंकाः नारा बिउगु दुसा नेपाःया सन्र्भय् नेपाल आदिवासी जनजाति महासंघं मेगु नारा नं बिउगु दु । राष्ट्रसंघपाखें ‘आदिवासी परम्परागत ज्ञान संरक्षण व पुस्तान्तरणय् आदिवासी मिसापिनिगु भूमिका’ धयागु नारा तयार याःगु दु । अथे हे नेपाल आदिवासी जनजाति महासंघं ‘पहिचान, पहुँच, प्रतिनिधित्व व समावोशीकरणया नितिं आदिवासी जनजाति आन्दोलन, जाति, भाषा, धर्म व संस्कृति संरक्षणया नितिं देय्न्यंकं राष्ट्रिय जागरण’ धयागु नारा बिउगु दु । नेपालय् थुगु हे निगू नारायात मू नारा कथं नालाः थुगुसीया आदिवासी दिवसया झ्वलय् सः थ्वयेकेगु नापं बहस यायेगु ज्या याइ । आदिवासी दिवस धायेधुनेवं न्हापा लिपा नं येँय् हे जुइगु अले तामाङ, राई, लिम्बु, मगः, थारुनिसें थीथी आदिवासी जनजातित थःथःपिनिगु पहिचान सहित सांस्कृतिक झाँकी ज्वनाः सहभागी जुइगु खः । नेवाःत धाःसा पतिंचाय् हे ल्याखाये फयेक जक सहभागी जुइगु जुयाच्वंगु दु । न्हापा न्हापा नेवाःतय्गु राष्ट्रिय संगठन नेवाः देय् दबू जातीय खलः पुचः, भाषिक नापं थीथी खलः पुचःया मंकाः दबू जुयाच्वंगु अवस्थाय् थीथी खलः पुचःनिसें जातीय संस्था धाःसा यक्व दइगु तर आदिवासी जनजातिया दथुइ नेवाः धकाः वनेमालकी मनूत मदइगु जुयाच्वंगु खः । अले येँय् हे मूल ज्याझ्वः जूसां नं नेवाःतय्गु सहभागीता तसकं म्हो जुइगु, उकिं यानाः गनं आदिवासी दिवस धयागु नेवाःत बाहेकया आदिवासीतय्सं जक नाला वयाच्वंगु मखुला धयागु न्ह्यसः नं ब्वथलने धुंकूगु खः । नेवाःतय्गु राष्ट्रिय संगठन नेवाः देय् दबू आः वया संस्थागत संरचनाया ल्याखं यक्व पाये धुंकूगु दु । विधान कथं स्वल धाःसा नेवाः खलः पुचःनिसें जातीय खलः पुचः नं दुथ्याइगु अले व्यक्ति व्यक्ति नं दुजः जुइगु नापं प्रदेश, जिल्ला, पालिका अले वडा तकं गठन यायेफइगु अवस्था दु । उगु हे कथं थौं नेवाः देय् दबू स्वनिगःया अप्वः यानाः पालिकाय् गठन जुइ धुंकूगु दु । स्वनिगःया स्वंगू हे जिल्ला कमिटी दुसा अथे हे स्वनिगःयात जक विशेष ध्यान बिया स्वनिगः विशेष प्रदेश धकाः नं दयेके धुंकूगु दु । पालिकाया वडा वडाय् तकं समितित निर्माण जुइ धुंकूगु दु । उकिं नेवाः देय् दबूया थःगु हे कथंया संरचना निर्माण याये धुंकूगुलिं आ खलः पुचःया जक भरय् मखुसे थःम्हं हे मनूत मुंकाः छुं यायेफुगु अवस्था वःगु दु । नेवाः देय् दबूया केन्द्रीय सचिवालया इनाप कथं नेवाः देय् दबू स्वनिगः विशेष प्रदेश समितिं स्वनिगःया स्वंगू हे जिल्लानिसें फुक्क पालिकाया मंकाः मुँज्या यायेधुंकूगु दु । थुगुसी जुइगु विश्व आदिवासी दिवसया ज्याझ्वलय् नेवाःतय्सं थःपिनिगु पहिचान सहितया सहभागी जुइमाःगु अले स्वनिगः धयागु नेवाः लागा जूगुलिं नेवाःतय्सं विशेष भूमिका म्हितेमाः धकाः तायेकाः न्हापालिपासिबें ब्यागलं कथंया योजना दयेकेगु ज्या जुल । प्रत्येक पालिका, प्रत्येक जिल्लापाखें थःथःगु ब्यानार सहित अले स्वनिगः विशेष प्रदेशपाखें नं थःगु ब्यानर सहित सांस्कृतिक झाँकी ज्वनाः येँया शंखधरपार्क अर्थात रत्नपार्कय् मुनाः थःपिनिगु पहिचानसहित प्रदर्शन यानाः जक आदिवासी जनजाति महासंघया मूल ज्याझ्वः भृकुतिमण्डपय् सहभागी जूवनेगु कथंया योजना दयेकूगु दु । थ्व धयागु नेवाःत धयापिं स्वनिगःया आदिवासी खः अले विश्व आदिवासी दिवसय् नेवाःतय्गु बांलाःगु उपस्थिति जूगु दु धकाः आदिवासी जनजातिया दथुइ न्ह्यब्वयेगु नापनापं नेवाःत नं आदिवासी खः धकाः नेवाःत दना वल अले नेवाःतय्सं आदिवासीया अधिकार प्राप्तियाा लँपुइ वनाच्वंगु दुयागुः सन्देश बिइगु कथंया ज्या जुइ धकाः तायेकूगु दु । नेपाःया आदिवासी जनजातिया आन्दोलनया न्ह्यलुवाः कथं सर्वमान्य कथं नालातःम्ह मदयेधुंकूम्ह पद्मरत्न तुलाधर खः । वय्कःयात आदिवासी जनजातित सकलसिनं नालातःम्ह खः । अले अथे हे मेम्ह आदिवासी नेता कथं नालातःम्ह मल्ल के सुन्दर नं खः । अथे आदिवासी आन्दोलनया न्ह्यलुवाः धकाः नेवाःतय्त नालातःगु दुसां आदिवासी जनजाति दुने वनाः स्वःवन धाःसा नेवाःत खने हे मदु । आदिवासी जनजाति महासंघय् स्वःवन धाःसा नेवाःतय्गु थौंकन्हय् नेतृत्वदायी भूमिका मदु । अथे हे आदिवासी जनजाति प्रतिष्ठाननिसें आदिवासी जनजाति आयोगय् तकं स्वःवन धाःसां नं नेवाःतय्गु खास हे भूमिका व स्थान खने मदु । अन राई, लिम्बु, मगः, तामाङ लगायतयापिं जक खने दु । आदिवासी जनजाति दुने नं नेवाःत धाये धुंनेवं मेमेपिंसिबें ब्यागलं कथं च्वनेत स्वइपिं धकाः तकं थुइका वयाच्वंगु दु । नेवाः बाहेकया आदिवासी जनजातित छथाय् अले नेवाःत छथाय् लानाच्वंगु जकं मखुला धकाः गबलें गबलें न्ह्यसः तइपिं मदुगु नं मखु । थुकिया मूल कारण धयागु आदिवासी जनजातिया ख्यलय् संस्थागत रुपं नेतृत्वया भूमिका व स्थान मदया हे खः । नेपाःया संविधानं आदिवासी जनजाति धकाः परिभाषा यानातःगु दु । खस आर्यत धकाः ब्राम्हण, क्षेत्री, दशनामि, ठकुरी धकाः उल्लेख यानातःगु दु । उकिं उपिं संवैधानिक जाति खः । तर आदिवासी जनजातिया सवालय् जनजाति प्रतिष्ठानया ऐनं जक ब्यवस्था यानातःगु दु । ऐनं ब्यवस्था यानातःगु जुयाः नेवाः नापं आदिवासी जनजातित धयापिं दोस्रो दर्जाया नागरिक जुयाच्वंगु दु धकाः ब्याख्या यायेगु नं याना वयाच्वंगु दु । नेपाःया संविधानं नेवाः धाइपिं म्हमस्यू । नेवाः धकाः संविधानय् गनं नं उल्लेख यानातःगु मदु । ऐनय् जक जनजाति दुने नेवाःत धकाः च्वयातःगु खने दु । उकिं आःया आवस्थाय् आदिवासीतय्गु अधिकार धकाः संविधानय् च्वयातःगु कायेगु खःसा नेवाः धकाः जक वनां मगाः । आदिवासी जनजाति धकाः हे वनेमाः । आदिवासी जनजाति धकाः वनेगु खःसा मेमेपिं आदिवासी जनजातितलिसे हे जाना वनेमाः । उकिं थौंया इलय् नेवाःतय्सं भाषा, संस्कृतिनिसें पहिचानया अधिकारया नितिं न्ह्याः वनेगु खः सा आदिवासी जनजातितलिसे जाना वनेगु बाहेकया विकल्प मदु । आदिवासी जनजातित छप्पँ जुया वनेगु अले मंकाः कथं सः थ्वयेकेगु छगू बांलाःगु अवसर धयागु हे विश्व आदिवासी दिवस नं कुन्हु नं खः । विश्व आदिवासी दिवसय् नेवाःतय्गु गुलि बांलाःगु उपस्थिति दइ उलि हे मेमेपिं आदिवासी जनजातितय्सं नापनापं राज्यं नं नेवाःतय्गु सवालय् ध्यान तइ । नेवाःतय्गु मुद्दायात नं सम्वोधन यायेमाः धकाः थुइकी । उकिं विश्व आदिवासी दिवस नेवाःतय्गु नितिं आदिवासी जनजातिया दथुइ नं थःपिनिगु हैसियत दयेकेगु व पहिचान न्ह्यब्वयेगु नितिं नं खः । अथे हे राज्यया न्ह्यःने नं नेवाःत आदिवासी अधिकार कायेगु नितिं दनावल धकाः सन्देश बिइगु नं खः । नेवाःतय्त नं नेवाःत धइपिं आदिवासी खः धकाः थुइकेगु खः । उलि जक मखु संयुक्त राष्ट्रसंघं बिउगु आदिवासी ज्ञान संरक्षण व पुस्तान्तरणय् आदिवासी मिसापिनिगु भूमिका व नेपाल आदिवासी जनजाति महासंघं न्ह्यब्वःगु ‘पहिचान, पहुँच, प्रतिनिधित्व व समावेशीकरणया नितिं आदिवासी जनजाति आन्दोलन, जाति, भाषा, धर्म व संस्कृति संरक्षणया नितिं देय्न्यंकं राष्ट्रिय जागरण नारायात थ्वयेकेगु अले मनूतय्त थुइकेगु निंतिं नं खः । थुगुसीया २८ क्वःगु विश्व आदिवासी दिवसय् ब्वति कायेया तःताजि अर्थ दुगुलिं नेवाःतय्सं ब्वति कायेगु तसकं पाय्छि जुइ धइगु खँय् सुयां निगू मत दइमखु ।"
https://nepalbhasatimes.com/46794,बिचाः,११४२ चौलागा दुतिया,याकःचा मेयर त्याकाः छु जुइ ?,"मनोवैज्ञानिकतय् कथं मनूत दथुइ निराशा ब्वनीगु छगू प्रमुख कारण धयागु इच्छा कथं ज्या मजुइगुलिं खः । मनूतय्सं थःगु जीवनय् प्राप्त यायेफइ धकाः अपेक्षा यानातःगु छुं नं खँ पूमवंसा स्वभाविक रुपं उम्ह व्यक्तियाके तीव्र रुपं निराशा ब्वलनी । थ्व मानवीय स्वभाव खः । अज्याःगु निराशापाखें आपालं लँपुत पिहां वयेफु । तर अपेक्षा यानाच्वंगु खँ मेपिनिगु पाखें प्राप्त मजुइगु खःसा अज्याःगु आज्जु पूवंकेगु निंतिं थः स्वयम न्ह्यःने वनेगु मानवीय स्वभावया मेगु पक्ष खः ।                                                         मानव मनोविज्ञान कथं थ्व छगू सामान्य प्रक्रिया खः । हलिंन्यंकया राजनीतिया विश्लेषण यायेगु झ्वलय् थज्याःगु मनोविज्ञान खनेदयाच्वनी । नेपाःया सन्दर्भय् नं थःपिंसं यानागु अपेक्षा पूमवंगु हुनिं थःहे राजनीतिइ वयेगु तीव्र आंकाक्षा नेपाःमितय्के खनेदयाच्वंगु दु । आः न्ह्यःने वयाच्वंगु स्थानीय निर्वाचनया सन्दर्भय् नं आपालं न्हूगु ख्वाःपा थ्वहे हुनिं पिलूवयाच्वंगु खनेदु । उम्मेदवारी दर्ता यायेगु न्हि न्ह्यःने वयाच्वंगु इलय् स्थानीय तहलय् उम्मेदवार जुइपिनि ल्याः नं अप्वया वयाच्वंगु खनेदु । विशेष यानाः संघीय राजधानी जुयाच्वंगु येँ उकी नं येँ महानगरपालिकाया मेयरया निंतिं आपालं मनूतय्सं थःगु तीव्र चाहना पितब्वयेगु यानाच्वंगु दु । नेपालय् दयाच्वंगु मूलधारया राजनीतिक दलतय्पाखें तःक्वः निराशाया भागेदार जुइधुंकाः छुं पुचःतय्सं वैकल्पिक शक्तिया आवश्यकताया अनुभव याःगु खः । विशेष यानाः भारतय् अर्विन्द्र केजरीवालया उदय लिपा नेपालय् नं व हे मोडलय् वनेगु कुतः जूगु खः । थौं येँ महानगरपालिकाया सन्दर्भय् नं केजरीवाल थें विकल्प माःगु सः थ्वया मच्वंगु मखु । तर गुलि नं अज्याःगु सः थ्वयेकाः राजनीति यानाच्वंगु दु अज्याःपिंसं केजरीवालया पलाः लीफयाच्वंगु धाःसा मदु । केजरीवालं नेतृत्व याःगु आम आदमी पार्टीं दिल्ली राज्यया चुनावय् दकलय् न्हापां सन् २०१३य् ब्वति काःगु खः । मुक्कं ७०गू सीटय् २८गू सीट त्याकाः सरकारया नेतृत्व यायेगु ह्वताः ला चूलात तर पर्याप्त बहुमत मदुगुलिं सत्ता यात्रा सुखद मजुल । बल्ल २०१५या चुनावय् ६७गू सीट त्याकेधुंकाः जक केजरीवालयात सरकार संचालन यानाः थःगु ज्याखँ क्यनेगु ह्वताः चूलात । थन च्वंपिंसं बिचाः यायेमाःगु पक्ष थ्वहे खः । केजरीवाल छम्ह व्यक्ति जक मुख्यमन्त्री जुइ धकाः छगू जक निर्वाचन क्षेत्रं चुनाव दंगु मखु । वय्कलं बांलाक थू की राज्य संचालन यायेत बहुमत आवश्यक जू । वहे कथं फुक्क निर्वाचत क्षेत्रय् चुनाव ल्वयेमाः । अले वहे कथं थःगु बल्लाःगु उपस्थिति संसदय् दयेमाः, मखुसा ज्या यायेफइमखु । नेपाःया स्थानीय निर्वाचनया सन्दर्भय् नं थ्व खँ मनन् याये अवश्यक जू । छाय् धाःसा मेयर छगू पद त्यायेवं उम्ह व्यक्तिं छुं न्हूगु ज्या यायेफइगु अवस्था मदु । नियमित ज्याखँ बाहेक मेगु छुं नं योजन लागू यायेगु सम्बन्धि नगरपालिकाया बोर्डं पारित यायेमाः । शहर विकास यायेत आवश्यक जूगु बजेट तकं अज्याःगु बोर्डया मुँज्यापाखें पारित जुइमाःगु व्यवस्था दु । अले अज्याःगु बोर्डय् सम्बन्धित नगरपालिकाया वडाया अध्यक्षत दुजः कथं दइ । येँ महानगरपालिकाया सन्दर्भय् स्वयेगु खःसा थन ३२ गू वडा दु । तर वडास्तरय् छम्ह नं व्यक्ति उम्मेदवार प्रतिनिधि कथं मथनीगु दलया स्वतन्त्र उम्मेदवारतय्सं छक्वलं मेयरय् जक मिखा तयाच्वंगु दु । तप्यंक मेयर पदय् जक आकांक्षी जूपिंसं यदि कन्हय् त्यानावंसा ज्या यायेगु लकस दइ ला ? मेयर पदया लिउलिउ शहर परिवर्तनया नारा ज्वनाः ब्वाँय् वनेगु, तर वहे शहर परिवर्तन यायेत आवश्यक जूगु योजना दयेकेगु थाय् अर्थात नगरपालिकाया बोर्डयात बेवास्ता यायेगु ? थ्व गुलि तक पाय्छिगु खँ खः ? झीसं वंगु न्यादँयात जक लिसा कायेगु खःसा मेयर पदय् छगू दलया उम्मेदवार अले नगरपालिका बोर्डय् मेगु हे राजनीतिक दलया बहुमत दुगुलिं गुलिखे मेयरतय्त विपक्षी दलत नाप सम्झौता मयायेकं बजेट तकं पारित यायेत थाकूगु अवस्था वःगु खः । कन्हय् स्वभाविक रुपं थज्याःगु अवस्था हानं मवइ धकाः सुनां धायेगु थाय् मदु । थौं राजनीतिक दल नापया तीव्र असन्तुष्टिया कारणं जुइमा वा थःथःगु व्यक्तिगत महत्वकांक्षाया कारणं स्थानीय तहया निर्वाचनय् उम्मेदवार जुइपिनि दथुइ न्हूकथंया आकर्षण ब्वलंगु दु । राजनीतिक क्षेत्रय् न्हूगु पुस्ता, सक्षम व इमान्दार वइगु धयागु सकसियां निंतिं छगू सकारात्मक खँ खः । थज्याःगु उर्जायात पाय्छिगु कथं छ्यलेफुसा शहर विकासया निंतिं बांलाःगु लिच्वः वयेफु । तर इच्छा व उर्जायात पाय्छि कथं मार्गनिर्देशन मदइगु खःसा हानं निराशा ब्वलनीगु अवस्था दु । झी दथुइ थौं शहर परिवर्तन यायेगु इच्छा सहित मैदानय् यक्व न्हूपिं कुहांवःगु दु । तर देशय् विद्यमान कानूनी व्यवस्था कथं छम्ह जक व्यक्ति कार्यकारी पदय् वनाः ज्या यायेगु सम्भावना तसकं म्हो जक दु । गथे संसदय् पर्याप्त बहुमत मदयेवं ‘हंग पर्लियामेन्ट’ जुइ । अथेहे नगरपालिकाया बोर्डय् थःगु पक्षय् स्वयां विपक्षय् अप्वः दुजः दयेवं अन ‘हंग नगरपालिका’ जुइगु अवस्था वयेफु । थज्याःगु इलय् कार्यकारीं जक इच्छाशक्ति क्यनेवं न्हूगु बिचाः कथं ज्या यायेफइगु अवस्था दइमखु । छखे थज्याःगु कानूनी अड्चन मेखे नेपाःया कर्मचारीतन्त्रयापाखें ज्या कायेमाःगु । थुकीया निंतिं कार्यकारी ‘पावरफुल’ जुइ हे माः । अथे धयागु कमसे कम बोर्डय् थःगु बहुमत । न्हूगु बिचाः व जोश नापं राजनीतिइ वयेगु छगू सकारात्मक पलाः खःसां थनया व्यवस्था कथं न्ह्याःवनेफःसा जक अज्याःगु बिचालं सहि लँपु ज्वनेफइ । थौं आपालं मनूतय्सं मेयर पदय् थःगु इच्छा क्यनाच्वंगु दु । वय्कःपिंस छगू शक्ति जुयाः वडास्तरं निसें हिउपाः हयेगु कुतः याःसा कन्हय् वय्कःपिंसं बिचाः याः कथं हिउपाः धाथें सम्भव जुइफु ।"
https://nepalbhasatimes.com/46872,बिचाः,११४२ चौलागा षष्ठी,स्थानीय चुनावय् स्थानीय मुद्दा ग्व ?,"वइगु वैशाख देय् न्यंकया ७५३ स्थानीय तहलय् चुनाव जुइगु जुइधुंकल । सत्तारुढ गठबन्धन दुने लाःगु न्यागू दल, विपक्षी एमाले, राप्रपालिसेंया दलत जक मखु, थीथी थासय् दने धकाः जूपिं मनूतय्गु नां बुखँ व सामाजिक सञ्जालय् न्यंक भनं खनेदया च्वंगु दु ।                                                         गठबन्धन दुने ६ गू महानगरपालिका व ११ गू उप महानगरपालिका सुया सुया भागय् लाकेगु धकाः शीर्ष नेतात हे स्वकः प्यक्वः तक च्वनाः क्वःछित । नेतातसें थुकथं याःबलय् जिल्ला तहया नेता व वयां क्वय्या कार्यकर्ता तं चाःगु, पार्ति हे त्वःतूगु, पार्तिया ज्याकुथिइ हे तकं तालं ग्वया बिइगु ज्या जुल । थीथी बुखँपौ व अनलाइनं ं स्थानीय चुनावयात प्राथमिकता बियाः लगातार स्तम्भ हे तयाः नं बुखँ पिकयाच्वन । तर थ्व सकतां स्वयेबलय् झीत गन छु मगाः छु मगाः जुयाच्वन । थथे जूगु हुनि मेगु मखु, स्थानीय चुनाव जुयाः नं नेवाः मुद्दा गनं न्यनेमदुगु, खनेमदुगु जुयाः हे खः । थ्व इलय् नेकपा (एकीकृत समाजवादी), राप्रपा व राप्रपा नेपालं चुनाव घोषणा पत्र जारी यायेधुंकल । एस पार्तिया मुद्दाय् २०० युनिट बिजुली निःशुल्क धाःगु अले राप्रपाया घोषणापत्रय् मचाबूपिन्त भत्ता, ज्याथपिन्त तीर्थ यात्रा धकाः धाःगु खँ हाइलाइत जुल । थ्व ला हाइलाइत याःपिसं याःगु जुल । तर घोषणापत्र दुने दुहाँ वनाः स्वयेबलय् नं स्थानीय मुद्दाया सवालय् छुं धयातःगु मदु । भाषा, कला, संस्कृतिया संरक्षण व संबद्र्धन यायेगु धयागु खँ ला बनिबनाउ खँ हे खः । थुपालय् स्थानीय चुनावय् स्थानीय स्तरया हे घोषणापत्र वयेमाःगु खः । थथे मवःनि । सत्तारुढ गठबन्धनय् दुसां एस पार्तिं थःगु हे घोषणापत्र जारी यात । घोणणापत्र जारी याःपिं स्थानीय लागाय् ज्या याःपिं खइमखु, राष्ट्रिय राजनीतिइ हे सनाजूपिं खयेमाः । थुकिं यानाः घोषणापत्र स्वयं हे थुपालय् केन्द्रीकृत कथंया खनेदु । थ्व नं वास्तवय् दुर्भाग्य पूर्ण खँ खः । प्रदेश स्तरय् खँय् भाय् बाहेक मेगु निगू भाय् नं लागू यायेगु, स्थानीय तहलय् स्थानीय भाय्यात नं आधिकारिक भाषाया मान्यता बिइगु, मातृभाषां शिक्षाया व्यवस्था यायेगु, आदिवासीतय्त आएलओया १६९ कथं थःगु लागाय् थःपिं नापं सहभागी जुयाः निर्णय यायेदइगु व्यवस्था यायेगु, फुटपाथ पसःचीकाः छ्वयेगु, रोजगारीइ स्थानीय वासिन्दातय्गु अग्राधिकार कायम जुइगु, सम्पदाया पुनस्र्थापना, जनसंख्या अप्वयेकीगु विकासे ज्या मयायेगु आदि झीगु मुद्दा खः । थ्व व थुज्वःगु खँ स्वयेमदुगु, न्यनेमदुगु हे झीगु नितिं दुःखद् खँ खः । सम्भवतः चुनावय् दनीपिं नेतातसें थ्व खँ भाषणय् धाइगु जुइ । तर थथे सिकं केन्द्रीय स्तरया घोषणापत्रय् हे पिहाँ वःगु खःसा पाय्छि जुइगु खः । वंगु न्यादँया अनुभवय् प्रदेश सरकार प्रभावकारी जुइमफु । तर स्थानीय तह धाःसा जनतानाप न्हापांनिसें हे प्रत्यक्ष सरोकार तयाः ज्या याइगु जूगुलिं व आः आपाः अधिकार व स्रोत साधन नं दुगुलिं प्रभावकारी जूुगु दु । न्हापा देय्या थ्यंमथ्यं ४००० नगरपालिका व गाविस दयाच्वंगुलिइ गाविसयात भकाभक नगरपालिका धकाः घोषणा यायेगु ज्या जक जुयाच्वंगु खः । तर देय् संघीयताय् वनेगु जुसेंलि स्वंगू तहया सरकारया अवधारणा कथं न्हापाया छगू गाविस हे छगू वडा यानाः न्यागू, खुगू गाविस दुथ्याकाः गाउँपालिका व नगरपालिका दयेकां जिउथाय् नगरपालिका दयेकल । शिक्षा, स्वास्थ्य, कृषि, पशु आदि ज्याकुथि नं स्थानीय स्तरय् तयेयंकल । थथे याःबलय् नेपालय् आः ७५३ स्थानीय तह दयाः अधिकार व ध्यबां सम्पन्न जूगु खः । वंगु २०७४ सालय् जूगु चुनाव लिपा न्हू वःपिसं भकाभक कर थकाल । कर पुलेमाःगु खँ हे इश्यु जुल । अले हानं अध्यक्ष, मेयरया पासाभाइ, दाजुकिजा जक मखु, थःथःपिसं हे दोजर न्यानाः स्थानीय तहया ध्यबां विकास यायेगुलिइ ठेकेदारी ज्या याःगु खँ नं व्यापक जुल । अले हानं मेयर, उपमेयर, अध्यक्ष, उपाध्यक्षतसें थिके थिकेगु गाडी न्यानाः गया जुल । थुकिया प्रतिकारय् गुलिगुलिसिनं गाडी मखु, साइकल व मोटर साइकल गयाः क्यना जुल । थुकथं विकृति दुहाँ वःगु व विकृतिया विरोध व गुलिगुलिसिनं प्रतिकारात्मक ज्या याःगु हे आपाः चर्चा जुल । थथे जूबलय् निर्वाचन आयोगं हे ठेकेदारतय्त उम्मेदवार दयेके दइमखु धकाः धाःगु दु । थुकिइ नं मुद्दा जूबलय् आः अदालतं धाःसा गुगु पालिकाय् ठेक्का दु, अन जक दने दइमखु धाल । राप्रपां कर बच्छि हे क्वकायेगु धकाः घोषणापत्रय् च्वत । एस पार्ति न्यूनतम आवश्यक कर जक कायेगु धकाः च्वत । राप्रपां थःगु पुलांगु पञ्चे बुद्धि कथं ज्याथपिन्त तीर्थ यात्रा चाः हुइक यंकेगु धाःगु दु । मेखे एस पातिं केपी ओली कम्युनिस्त मखु, थःपिं खः धकाः धकाः क्यनेत किसान, मजदुरतय्गु खँ ल्ह्वंगु दु । थ्व बाहेक फोहरं मोहर दयेकेगु, पर्यावरण, विपद् व्यवस्थापन थुज्वःगु एनजिओतसें व्यापक प्रचारय् हयाच्वंगु मुद्दा नं ल्ह्वंगु दु । थुकथंया मुद्दा हे जनताया दथुइ प्रचार जुइबलय् झीगु मुद्दाया खँ झी थवंथवय् हालेगु ज्या जक जू वनी । थुपिं हे मूलधारया प्रचार प्रसारया विषय जुइबलय् झीगु खँ ल्हाइपिं बिस्कं हे खँ ल्हाः वःपिं मनूत जुयावनी । थ्व हे झीगु आन्दोलनया समस्या नं खः । वंगु न्यादँया दुने खोना जुयाः दयेकेत्यंगु द्रुतमार्ग, बालाजुइ जूगु स्थानीय वासिन्दाया विस्थापन, चोभारय् दयेकूगु ड्राइपोर्टया सवाल, गुथि विधेयक, छाया कम्प्लेक्स धरहराया नामय् झिल्के तावर, न्हूपुखुली बाल गोपालेश्वर देगः ग्रन्थकूट शैलीं हे दयेकेबिइत जूगु दबाब आदि आपाल खँय् नेवाःतसें आन्दोलन यात, दबाब बिल । थुकिया नापं पुलांगु हितिगाः, तुं, बुंगाः, पुखू, राजकुलो आदिया संरक्षण जुइमाःगु व मनूतय्त ज्या वइगु जुइमाःगु खँ मेगु मुद्दा नं लगातार हे पिहाँ वयाच्वंगु दु । काठमाडौँ मल दयेकाः लुँहिति सुनावंगु खँ नं झीगु सरोकार जुया हे ववाच्वंगु खः । भुखाय् लिपा सम्पदाया पुनर्निर्माणया सवाल नं आः तक ल्यं हे दयाच्वंगु दनि । पञ्चायतया कालय् न जनप्रतिनिधि धकाः दु । स्थानीय निकायस ला जनतां हे ल्ययाछ्वयातइगु खः । तर इपिं जनताया प्रतिनिधि मखु, पञ्चायती सत्ताया चाटुकार जुयाः जनतायात व बांलाःगु भिंगु खँ ल्हानाजुइपिन्त दमन याइपिं जुल । छुं मसिउपिं जनतायात ह्ययेकाः भोत कयाः त्याका वनीपिं जुल । थथे जुयाः हे आन्दोलन यानाः व्यवस्था हिलेमाःगु खः । आः व्यवस्था हिलेधुंकाः अझ च्वय्् जुजु मदयेधुंकाः ला जनताया ज्या ला धाये हे म्वायेक जुइमाःगु खः । तर अझ नं जुजुया थासय् दलया नेतात जुयाः प्रवृत्ति व प्रकृति पुलांगु हे जूगु दुर्भाग्यपूर्ण खँ खः ।"
https://nepalbhasatimes.com/46803,बिचाः,११४२ चौलागा तृतीया,स्थानीय सरकार व गठबन्धन सवाल,"श्रीकृष्ण महर्जन नेवाः                                                          स्थानीय तहया चुनाव जुइगु आः नीच्यान्हु जक ल्यंदनि । संविधानसभापाखें संविधान निर्माण जुइ धुंकाः थ्व निक्वःखुसिया स्थानीय तहया चुनाव खः । संविधानं संघ सरकार, प्रदेश सरकार व स्थानीय सरकार यानाः स्वंगू तहया सरकारया परिकल्पना यानातःगु दु । नेपाःया आदिवासी जनजाति नापं उत्पीडित समुदायपाखें झिगू भौगोलिक नापं छगू गैर भोगोलिक यानाः झिंछगू प्रदेशया सरकार अले केन्द्रीय सरकारया माग याःगु अवस्थाय् उलिमछि सरकार दयेकल धाःसा देश बर्बाद जुइ धकाः संघीयता विरुद्धया भावना तयाः जनतायात कन्फ्युजय् लाकूपिं दलतय्सं देय्न्यंकया पालिकायात नं स्थानीय सरकार धकाः घोषणा याःगु खः । देय्न्यंकं यानाः थौंकन्हय् स्थानीय सरकार जक हे ७५३ दु । प्रदेश सरकार ७ गू दुसा संघ सरकार छगू दु । थुगु ल्याखं स्वल धाःसा आःया अवस्थाय् मुलुकय् ७६१ गू सरकार दु । संविधान कथं पालिका पालिकाय् सरकार दु । उकिं हे नेतातय्सं छेँय् छेँय् सरकार धकाः धाःगु खः । न्हापांगु संविधानसभाया इलय् तक प्रदेश सरकार ११ गू अले संघ सरकार छगू यानाः १२ गू सरकारयात अस्वीकार यानादीपिं राजनीतिक दलया नेतातय्सं थुलिमछि सरकारयात स्वीकार याःगु धयागु थूपिंसं ला अबलय् हे रहस्यमय धकाः टिप्पणी यानादीगु खः । आः वयाः सरकारया सरकार धकाः कन्फ्यूजन याइपिं अले संघीयता धयागु नेपाःयात मल्वः धकाः धाइपिंत अःपुया वःगु दु । संंघीयताया पक्षय् वकालत याःपिं अबलेयापिं आदिवासी जनजाति नापं मेमेपिंसं प्रदेश तक सरकार अले अनं क्वय् स्थानीय तह धयागु सरकार मजुसे विकासया छगू अंग यायेगु नापं स्थानीय तहलय् दलीय रुपय् मखुसे व्यक्तियात चुनावं ल्ययेगु कथं यायेमाः धकाः तकं मधाःगु मखु । अथे जुल धाःसा विकास निर्माणय् सकल जनतातय्गु सहभागीता दइ, दलीय रुपं स्थानीय तहलय् विभाजित जुइमखु धकाः मधाःगु नं मखु । तर उकिया अःखः दलविहिनया खँ ल्हात, दलयात कमजोर यायेगु खँ ल्हात धकाः संघीयता विरोधीतय्सं हे सार्वजनिक रुपं न्ववानाः अन्ततः स्थानीय तहयात नं सरकार हे दयेकेगु ज्या यात । थौं स्थानीय तहलय् दलीय राजनीतिकरण मजूसा बांलाः, दलीय रुपं चुनाव ल्वाइगु अवस्थाय् जनता नं विभाजित जुयाः ज्या यायेत थाकुइगु जुयाच्वन धकाः धायेगु यानाहःगु दु । अथे धकाः आः स्थानीय तह धयागु स्थानीय सरकार मयासे न्हूगु कथंया संरचना दयेके फइगु अवस्था मदु । उकिया निंतिं संविधान हे संशोधन यायेमानि । उकिं आ थत्थें हे स्थानीय तहया बारे छुं यायेफइगु अवस्था मदु वइगु बैशाख ३० गते चुनाव जु हे जुइ । उकिया नितिं निर्वाचन आयोगंनिसें राजनीतिक दलतय्सं तकं थःथःगु कथंया तयारी याना वने धुंकूगु अवस्था दु । आः देय्न्यंकं यानाः थुगुसी ७५३ गू स्थानीय तहया निर्वाचन छगू हे चरणय् यायेगु अन्तिम चरणय् थ्यंगु दु । देय्न्यंकं यानाः खुगू महानगरपालिका, १२ गू उपमहानगरपालिका, २ सय ७५ गू नगरपालिका व ४ सय ६० गू गाउँपालिकाया यानाः मुक्कं ६ हजार ७ सय ४३ गू वडात दु । स्थानीय तहया निर्वाचनपाखें प्रमुख, उपप्रमुख, वडाध्यक्ष व वडासदस्यत यानाः ३५ हजार २ सय २१ जनप्रतिनिधि निर्वाचित जुइ । ३५ हजारसिबें अप्वः निर्वाचित जुइगु अवस्थाय् गुलि दलं उम्मेदवारी बिल उलि हे गुना अप्वः उम्मेदवार जुइ । स्वतन्त्र कथं उम्मेदवार जुइपिं नं दइ । थुगु ल्याखं ला लखम्हसिबें अप्वः ला उम्मेदवार हे दइगु अवस्था दु । थुलिमछि पदया निंतिं चुनाव जुइगु अवस्थाय् थःलाःम्ह, म्हस्यूम्ह, पासापिं बाय् छुं नं कथंया स्वापू दुम्ह छम्ह कि छम्ह ला उम्मेदवार ला जु हे जुइ । उकिं आः चुनावया नितिं नोमिनेसन दर्ता जुइ धुसांनिसें यःसां मयःसां छेँय् छेँय् उम्मेदवारया बारे, चुनावया बारे नापं सुयात भोट तयेगु धयागु बारे सहलह जुइ खँ जुइ । पसलय् वंसां, लँय् वंसां, ज्याकुथिइ च्वंसां, गाडीइ वंसां न्ह्याथाय् च्वंसां नं चुनावया हे खँ जुइगु अवस्था वःगु दु । स्थानीय तहयात सरकारया मान्यता बिइगु ज्या जूसां नं खास हे धायेगु खःसा अप्वः यानाः जनप्रतिनिधितय्सं थःपिं सरकारय् दु धकाः महसुस यानाः ज्या याःगु खनेमदु । स्थानीय सरकारयातय्के थःगु निश्चित घेराय् दुने च्वनाः कानुन दयेकेगु अधिकार दु, न्याय सम्पादन यायेगु निंतिं न्यायीक समिति दु अले विधेयक यंकाः पारित यानाः कानुन दयेकेगु ज्या यायेमाः धकाः तकं मसिउ । उकिं यक्व हे ज्या कार्यविधि जक दयेका यानाच्वंगु दु । मेयर उपमेयर व कानुन नाप स्वापू दुपिंसं सिउसां नं वडाअध्यक्षनिसें वडा सदस्यतय्सं अप्वः यानाः कानुन गथे यानाः दयेकी ? कानुन दयेकेगु प्रक्रिया छु खः ? कानुन दयेके छाये माःगु धकाः तकं मसिउ उकिं अप्वः यानाः ज्या कार्यविधि दयेकाः यानाच्वंगु दु । कार्यविधि दयेकाः ज्या यायेबलय् अःपुगु अले थःपिंत ज्याछिंगु नापं थःपिनि लिक्क लाःपिं मनूतय्त ज्या बिइ दइगु जुयाः अज्याःगु लँपु नालाः जनप्रतिनिधित वनाच्वंगु दु । थुगु ल्याखं स्वल धाःसा जनप्रतिनिधित तकं स्थानीय तह धयागु स्थानीय सरकार धयागु महसुस यानाच्वंगु खनेमदु । जनतां ला झन् स्थानीय सरकार धकाः थुइकाच्वंगु हे मदु । थ्व न्यादँया कार्यकालय् स्थानीय सरकारपाखें थःपिं स्थानीय सरकार खः अले जनतायात माःगु कानुन हयाः ज्या यायेफु धकाः थुइकेगु ज्या नं मयाः, अज्याःगु भावना कथं खास हे न्ह्याःवंगु खनेमदु । थौं स्थानीय तहया चुनाव जूवनाच्वंगु इलय् म्होतिं नं स्थानीय तह धयागु स्थानीय सरकार खः, स्थानीय सरकारं कानुन हयाः ज्या यायेमाः, कानुन हयेगु अधिकार उमिके दु, कानुन हयाः ज्या यात धाःसा उकियात निरन्तरता बिइत अःपुइ मखुसा जनप्रतिनिधिया इच्छा कथं जक ज्या जूगु जुइफु धकाः थुइकेगु अभियान आम सचेत नागरिकतय्सं यायेमाःगु आवश्यकता दु । थुगुसीया स्थानीय तहया चुनाव न्हापाया स्थानीय तहया चुनावसिबें माहोल भिन्न जुयाच्वंगु दु । थुगुसी स्थानीय तहया चुनावय् दलतय्गु दथुइ मोर्चाबन्दी याना वनेगु अर्थात गठबन्धन दयेकाः तालमेल यायेगु खँय् बः बियाच्वंगु दु । दलत तालमेल याना वनेमाःगु अवस्था वःगु धयागु छगू कथं दलतप्रति जनतातय्सं खास हे ध्यान बिइगु मदु, दलत जनताय् कमजोर जुयावंगु धकाः स्पष्ट थुइकेफइ । थुगुसी दकलय् न्हापां वर्तमान देउवा सरकारया सत्तासाझेदारी दलतय्सं गठबन्धन यानाः चुनाव ल्वायेगु तयारी यात । उकियात कयाः एमालेया नेतातय्सं अनेक कथंया टिप्पणी यात । न्यागू दल छथाय् च्वंसां एमाले हे जनताया दथुइ लोकप्रिय जूगु व थःपिं हे त्याइ धकाः सार्वजनिक रुपं तकं न्ववानादिल । अबले स्वयेबलय् एमालें ला मेमेगु दललिसे गुगुं नं हालतय् तालमेल याना वनीमखु धकाः मनूतय्सं तायेकूगु खः तर चुनाव गुलि गुलि लिक्क लानावल उलि उलि हे एमालें नं तालमेल यायेगु निंतिं गृहकार्य यायेगु नापं दलतलिसे सहमति यायेगु ज्या तकं यानाहःगु दु । सत्ता गठबन्धन दल नेपाली कांग्रेस, नेपाल कम्युनिष्ट पार्टी (माओवादी केन्द्र), नेपाल कम्युनिष्ट पार्टी (एकीकृत समाजवादी), जनता समाजवादी पार्टी नेपाल व राष्ट्रिय जनमोर्चाया दथुइ स्थानीय तहया चुनाव तालमेल याना वनेगु निंतिं गृहकार्य यानाच्वंगु दु । थुलिमछि दलत फुक्क स्थानीय तहलय् तालमेल यायेगु धयागु अःपुगु विषय पक्कां मखु । स्थानीय कार्यकर्तात छप्पँ जुयाः छम्हेस्यां मेगु पार्टीया उम्मेदवारयात त्याकेगु निंतिं ज्या यायेगु धयागु उलि अःपुगु धाःसा अवश्य नं मखु । उकिं गठबन्धनया केन्द्रीय नेतृत्वं गुलि तक तालमेल यायेफइगु खः ? आः थत्थें धायेत थाकु । उम्मेदवारी दर्ता जुइ न्ह्यः जक मखु दर्ता लिपा नं थुगु कथं तालमेलाया क्रम जारी हे जुयाच्वनीगु अवस्था वइ । थ्व ज्या दलया नेतृत्वयात उलि अःपुगु विषय धाःसा पक्कां मखु । उखे एमालें नं थः कमजोर जुइगु अवस्था खने दयेवं चिचीधंगु राजनीतिक दलतलिसे तालमेल यायेगु निंतिं कुतः यानाच्वंगु दुसा गुलिं गुलिं दललिसे धाःसा लिखित रुपं हे सहमति तकं याये धुंकूगु दु । एमालें कमल थापाया नेतृत्वय् दुगु राष्ट्रिय प्रजातन्त्र पार्टी नेपाल एकनाथ ढकालया नेतृत्वय् दुगु परिवार दललिसे तालमेल यायेगु निंतिं सहमति तकं याये धुंकूगु दु । अथे हे महन्थ ठाकुरया नेतृत्वय् दुगु लोकतान्त्रिक समाजवादी पार्टी, सिके राउतया नेतृत्वय् दुगु जनमत पार्टी, नेत्रविक्रम चन्दया नेतृत्वय् दुगु नेपाल कम्युनिष्ट पार्टी, नारायणमान विजुक्छेया नेतृत्वय् दुगु नेपाल मजदुर किसान पार्टी व हृदयेश त्रिपाठीया नेतृत्वय् दुगु जनता प्रगतिशील पार्टीनिसें कांग्रेसया असन्तुष्ट पक्ष गोविन्दराज जोशी पुचःलिसे नं छुं न छुं कथं क्षेत्रगत रुपं जूसां तालमेल यायेगु निंतिं कुतः यानाच्वंगु खनेदु । थुलिमछि दलतय्त तालमेल याना वनेगु एमालेया निंतिं नं उलि अःपुगु विषय धाःसा पक्कां मखु । अय्नं कुतः धाःसा यानाच्वंगु दु । स्थानीय तहया थुगुसीया थुगु कथं जूवनाच्वंगु चुनावयात स्वल धाःसा सत्तापक्ष गठबन्धन भर्सेस एमालेया गठबन्धन जुइगु सम्भावना अप्वः दु । अथे गठबन्धन यानाः चुनाव ल्वायेमाःगु धइगु जनताया दथुइ दलत कमजोर जूगुलिं हे खः धकाः धायेफइगु अवस्था दु ।"
https://nepalbhasatimes.com/48254,बिचाः,११४२ गुंलागा अष्टमी,फोहरया समस्याय् दीर्घकालीन समाधान मालेमाल,"येँ महानगरपालिकाया फोहर वञ्चरेडाँडाय् वाके बिइगु विषयस बुधवाः ४ गू बुँदाया सम्झौता जूगु दु । सम्झौता गृुज्वःगु ? लँय् फोहरया ति (लिचड) वाके मजिउ, वात धाःसा स्थानीय जनतां पनेफु । फोहर कुर्के मजिउ । नँ मवइगु यायेत न्हिइ न्हिइ हे वासः  छ्वाकेमाः, जेठ २६ गते जूगुृ सम्झौता कार्यान्वयन जुइमाः । न्हापा न्हापा जूसा लँ माल, अस्पताल माल, रोजगार माल धकाः आन्दोलन जुइगु व उकथं हे सम्झौता जुइगु खः । छक्वः छम्ह ल्वगिम्ह मनूयात वासः यायेमाल धकाः नं आन्दोलन जुल व वासः यायेत ध्यबा कयाः आन्दोलन दिकल । आः सम्झौता यायेगुृ हे मदयाः त्वहः मदुगु त्वहः दयेकाः सम्झौता याःगु खँ ला खने हे दत । थुकिं आन्दोलनकारीतय्गु नियत छु खः? अले छु लेनदेन जृुल धयागु खँ आशंका यायेमाःगु जूगु दु । थ्व सम्झौता जुल धयागु खँय् धाःसा हानं मेयर बालेन साहया नां मदु । ककनीइ बुधवाः २ ताः इलंनिसें येँ, धादिङ्ग व नुवाकोटया सिडिओपिं गोविन्द रिजाल, कृष्ण प्रसाद लम्साल व नारायणप्रसाद रिसाल, ककनी गाउँपालिकाया अध्यक्ष सुमन तामाङ, धुनिवेसी नगरपालिकाया मेयर बालकृष्ण आचार्य व येँ महानगरपालिकाया प्रमुख प्रशासकीय अधिकृत लोकनाथ पौड्याल मुँज्याय् च्वंगु जुयाच्वन ।                                                         थ्व खँ नं अजूचाया पुसे च्वंगु खः । मेबलय् गुबलें भूमिका मदुपिं सिडिओपिं थुकिइ छाय् ? येँ महानगरपालिकाय् ध्यबा दु धयागु खँ ला कर्मचारीतन्त्रय् नं व्याप्त खँ हे खः । अनया प्रमुख प्रशासकीय अधिकृत नं व हे कर्मचारीतन्त्रं वयाच्वंम्ह मनू हे खः । मिले यायेमाःपिं मनूत ला धुनिवेसी व ककनी पालिकाया नायःत जुल । आन्दोलनय् कुहाँ वःपिं नाप ला इमिसं हे मिले याइगु जुल । अथे जूगृुलिं दुने दुनें छुं खँ दुला धयागु आशंका जुइगु स्वाभाविक खः । मेगु खँ अनया जग्गा अधिग्रहण यायेगु सवाल नं दु धाःसा मेगु खँ अनया लँ नं समस्याया विषय जुयाच्वंगु दु । जग्गा अधिग्रहणया सवाल सिडिओलिसे स्वापू दुगु खँ खः, ध्यबा निर्धारण यायेत नं कर्मचारीतन्त्रया हे भूमिका दइ । सवाल थुकिया हे खनेदु । मेखे बालेन साह अनया लँया अवस्था बांमलाःगु खँय् भ्रमणय् वंगु दु । अले प्रचण्डया घरपति जुयाच्वंम्ह ठेकेदारया खँय् प्रचण्डयात ध्याचू नकाः स्टाटस नं च्वःगु दु । ललितपुर जिल्ला अदालतं ठेक्का खारेजीया निर्णययात सदर याःगु बुखँ न पिहाँ वयेधुंकूगु दु । जेठ २६ गते जूगु सम्झौता स्वत धाःसां ध्वग्गीगु फोहर व ध्वमगीगृु फोहर ब्यागः ब्यागः जुइमाःगु, न्वममवेका वासः छ्वाकेमाःगु खँ हे दु । थ्व नं ठोस खँ मखु । अथे जूगुलिं अनया मूल समस्या धयागु ला जग्गा अधिग्रहण व मुआब्जाया खँ खः धाःसा लँया समस्या मेगु विषय खः । थुकिइ जग्गा दलाललिसें मेमेपिं व जग्गा थुवाःतय्ुगु खँ दु चलखेल नं दुगु खनेदु । फोहर वायेत पुलिसं जक मगानाः सशस्त्र प्रहरी नं खटे यायेमाःगु, हवाई फायर यानाः मनू छम्ह घाःपाः जूगु, टिप्पर ड्राइभर व हेल्परयात खतरा जुइकथं गाडी तोडफोड यानाबिउगु, पुलिस तलं नं सुलाः सुलाः अप्पां कयेका हइगु, कप्तान्चां कयेका हइगु थुज्वःगु खँ खनेदत । येँय् फोहर अप्वयाः खुसिइ वाये यंकेमाःगु निसं राजनीतिक आरोप प्रत्यारोपया विषय नं जुल । हानं युवा संघं फोहर ल्ह्वनाः गठबन्धन सरकारयात क्यनेगु ज्या नं जुल । अथे जूगुलिं थ्व फोहर मैला समस्याया दीर्घकालीन समाधान आःया आवश्यकता खः । ध्वग्गीगु फोहरयात साः दयेकेगु ज्या जुइ हे माः । बिजुली पिकायेगु खःसा विजुली नं पिकायेमाः । ४० माइक्रोनसिकं म्होया प्लास्टिक प्रतिबन्ध यायेगु अभियान गुगु सुरु जुल, उकियात कायम यायेमाः । आःला जैविक प्लास्टिकया नं खँ पिहाँ वयाच्वंगु दु, थुखेपाखे नं विचाः जुइमाः । थुुकिया दथृुइ येँ महानगरालिका दुनेया फोहर महानगरपालिका दुने हे विसर्जित यायेगु विचाः नं वंगु जेठय् जूगु आन्दोलनया दथृुइ हे पिहाँ वःगृु खः । गुलिखे वडां उकिया व्यवस्था यानागु धकाः नं धाःगु खः । तर थुकिया नितिं मूल पंगः धयागु हे महानगरपालिका दुने खुला जग्गा हे मदये धुंकूगु हे प्रमुख समस्या खः । ख्यः, सार्वजनिक थाय् तकं म्हासे जुया वनेधुंकूगु दु, वा पिइगु बुँ, तरकारी पिइगु क्यब नं मदयेधुंकूगु दु । स्वनिगः हे कंक्रिटया जंगलय् हिले धुंकूगु दु । थ्व अवस्थायात दक्कय् विचाः यायेमाःगु जूगु दु । न्हापा न्हापा झीथाय् साःगाः या व्यवस्था दु । भान्छाया फोहर मुंकेगृु हे अन हे । ति फुक्क क्वसिनाः धलं वनी । अले कः फुक्क साः जृुइ । साः हे मजूनिगु खःसां बुँइ तयेयंके बहःगु जुल । थ्व छगू स्वचालित चक्र खः । तर आः स्वनिगः दुने लः हयेत नं स्वनिगः पिनेया मेलम्ची माःगु अले फोहर वायेत नं स्वनिगलं पिने धादिङ्ग व नुवाकोटया गां माःगु छाय्? छु प्रकृतिं हे झीत अथे याःगु खःला? थनया आदिवासीं अथे याःगु खःला? मखु । थ्व ला शासनय् च्वंपिसं स्वनिगः जायेकेगु अघोषित अभियान न्ह्याकूगुया हे लिच्वः खः । थःथःगृु लागाया शासन थःथःपिसं हे यायेगु धकाः संघीयताया माग जूगुया लिउने नं थ्व हे खँ दु । तर नां जकया संघीयता वल । फोहरया समस्या ज्यंकेगु सवालय् बागमती प्रदेश सरकारया छुं हे भूमिका नं मदु । जग्गा अधिग्रहण व मुआब्जाया सवाल नं संघीय सरकारं नियुक्त यानातःपिं सिडिओतय्गु जूबलय् इमिगु हे भूमिका जू वन । संविधानया अनुसूची ६ या प्रदेशया अधिकार धलखय् भूमि व्यवस्थापन व जगाया अधिकार प्रदेशयात हे बियातःगु दु । तर केन्द्रय् भूमि व्यवस्था मन्त्रालय दु, उकिया अन्तर्गत हे मालपोत व नापी दु । जग्गा अधिग्रहणया अधिकार नं न्हापा थें तुं सिडिओ वा प्रमुख जिल्ला अधिकारीयात हे बियातःगु दु । नागरिकता बिइबलय् प्रदेशया पहिचान नं खुले यायेमाःगु धकाः संविधानय् च्वयातःगु दु । तर नागरिकता संशोधन विधेयकय् थ्व खँ मदु । थथे जूबलय् राष्ट्रपतिया ज्याकुथिं संसदय् लित छ्वयेत त्वहः माःबलय् थ्व खँ नं लुत, अले च्वया छ्वत । थुकथं हे छगू हे सत्ता दुने थुकथंया विरोधाभासी खँ खनेदत । प्रदेशया वासिन्दातय्के प्रदेशया जनता खः धयागु अनुभूति हे नं जूुगु मदु । उकिं समस्याया समाधान यायेत छु आधारभूमि कायेगु धयागु खँ नं जुइमाः । आः नं पुलिस छ्वयेगु ज्या संघीय सरकार अन्तर्गत जुइगु अले सिडिओ लगे जुयाः समाधान यायेगु ज्या जूबलय् प्रदेश सरकार ला भूमिका बिहीन जूगु हे जुल, स्थानीय सरकार धाःगु महानगरपालिकाया निर्वाचित मेयर नापं नेतातय्त ध्याचू न्यका जुइम्ह मनू जुल । छाय्कि महानगरपालिकां फोहर वायेत वनेगु लँ दयेकेगु अधिकार नं महानगरपालिकाया मखु ।"
https://nepalbhasatimes.com/48213,बिचाः,११४२ गुंलागा पञ्चमी,,"संस्कृति, पर्यटन तथा नागरिक उड्डयन मन्त्रालय अन्तर्गत दुगु नेपाल पञ्चाङ निर्णायक विकास समितिं साउन १७ गतेया मिति तयाः यक्व हे नेवाः खलः पुचःयात पौ च्वःगु खनेदत । थुगुसीया स्वन्ति नखःया बारे पञ्चाङ पात्रोय् स्वन्हु झ्वःलाक मतसे प्यन्हु यानातःगु बारे बहस जुयाच्वंगु नापं दैवज्ञ ज्योतिष कीर्तिमदन जोशीं मन्त्रालयय् पात्रो भिंकेत निवेदन बियादीगुलिं पञ्चाङपाखें अथे नेवाः खलः पुचःयात पौ च्वःगु खनेदु ।                                                         नेपाल पञ्चाङ निर्णायक विकास समितिपाखें नेवाः देय् दबू, नेपालभाषा मंकाः खलः येँ, न्हूदँ समारोह समिति, ज्यापु महागुथि नेपाः, नेपाल लिपि गुथि, च्वसा पासा, जनबहाः, नेवाः पत्रकार राष्ट्रिय दबू, नेपालभाषा मंकाः खलः यल, बज्राचार्य संघ यल, क्वाःबहाः संरक्षण समिति, जोशी समाज यल, विराट नेपालभाषा साहित्य सम्मेलन ख्वप, राष्ट्रिय विभूति शंखधर प्रतिष्ठान थिमि, ख्वप तलेजु व्यवस्थापन समिति, नवदुर्गा व्यवस्थापन समिति ख्वप, सिद्धिदास प्रतिष्ठान ख्वप, ल्याय्म्ह पुचः ख्वप लगायत थ्यंमथ्यं स्वंगू दर्जनसिबें अप्वः हे खलः पुचःयात पौ च्वःगु खनेदु । दैवज्ञ ज्योतिष कीर्तिमदन जोशीं धयादीगु खँ नेवाः संस्कृति, परम्परा व शास्त्र कथं दु कि मदु धयागु सवालय् सहलह ब्याकाः थ्व हे वइगु भाद्र ७ गतेया दुने राय बिइत इनाप यानाः पौ छ्वयाहःगु खनेदु । मन्त्रालय दर्ता याःगु पौ पञ्चाङ पात्रोप्रति आपत्ति प्वंकुसें संस्कृति, पर्यटन तथा नागरिक उड्डयन मन्त्रालयय् नेपाल पञ्चाङ निर्णायक समितिया पुलांम्ह दुजः दैवज्ञ ज्योतिष कीर्तिमदन जोशीं पौ च्वायादीगु खः । पञ्चाङ पात्रोय् थुगुसी स्वन्ति नखःया बारे न्ह्यथनातःगुप्रति आपत्ति प्वंकाः वंगु असार १५ गते हे उगु पौ मन्त्रालयय् दर्ता यानादीगु खः । ज्योतिष कीर्तिमदन जोशीया पतिइ धयातःगु दु ‘पञ्चाङ निर्णायक विकास समितिया स्वीकृतिइ प्रकाशित थुगुसी वि.सं. २०७९या पञ्चाङ पात्रोय् नेवाः संस्कृति स्वन्ति नखः स्वन्हु तक झ्वःलाकं स्वन्हुतिथि कथं लक्ष्मीपुजा, म्हपुजा व किजापुजा कार्तिक ७, ८ व ९ गते जुइमाःगु थासय् ७ गते लक्ष्मीपुजा, ८ गते छन्हु टुट अर्थात सुलं (खण्डित) याना कार्तिक ९ गते म्ह पुजा व १० गते भाईटीका किजापुजा धकाः च्वायातःगु धयागु नेवाः मौलिक संस्कृति, पारम्परिक व निर्देशित शास्त्रीय मर्यादाया आधार, प्रमाण अःखः जूगुलिं थुकिं नेवाः संस्कृति धर्म परम्परायात लोप याइगु जुयाः नेपाल पञ्चाङ निर्णायक विकास समितिपाखें भिंकेत माग यानाच्वना ।’ नेवाः खलः पुचःयात च्वःगु पौ नेवाः खलः पुचःयात च्वयातःगु पतिइ दैवज्ञ कीर्तिमदन जोशीं नेपाः संस्कृति स्वन्ति पर्वया म्हपुजा व किजापुजाया दिं संशोधन यानाः जनमानसय् सुचं प्रवाह यायेत माग यानाः संस्कृति पर्यटन तथा नागरिक उड्डयन मन्त्रालययात असार १५ गते बियादीगु निवेदनयात कयाः माःगु कथं कारवाहीया निंतिं मन्त्रालयपाखें पौ वल । उगु निवेदनय् २०७९ कार्तिक ८ गते म्हपुजा व ९ गते किजापुजा धकाः च्वयातःगु संशोधन यायेत माग यानातःगु खनेदु । थुगु विषययात कयाः नेपाल पञ्चाङ निर्णायक विकास समितिपाखें ९ गते प्रतिपदा तिथिइ २३ घडी ३० पला दुगुलिं म्हपुजा व १० गते दुतिया २० घडी १ पला दुगुलिं किजा पुजा यायेगु निर्णय यानाः स्वीकृत पञ्चाङ प्रकाशित याःगु खः । थुगु विषयत प्रचलित मूल्यमान्यता व शास्त्र सम्मत खनेदु । कार्तिक ८ गते सूर्य ग्रहण अपरान्ह ४ः५२ बजेनिसें चान्हय् ६ः४० तक जुइगु जुयाः उगु ग्रहणया सुतक दोष कन्हय् सूर्योदय तक जुइगु जुयाः शास्त्रीय मान्यता परम्परा तकं दुगु जानकारी बियाच्वना । थुगु विषयय् निवेदक दैवज्ञ कीर्तिमदन जोशीया माग समस्त नेवाः संस्कृति, परम्परा व शास्त्रसम्मत दु कि मदु छिगु संस्थापाखें सम्बन्धित विषयया विज्ञ विद्वानतलिसे सहलह ब्याकाः वइगु भाद्र ७ गते तकया दुने नेपाल पञ्चाङ निर्णायक समितिइ छ्वया हयाः निचोद सत्य तथा राय प्रतिक्रिया थुगु समितियात बियाः ग्वहालि यानादीत इनाप यानाच्वना धकाः च्वयाहःगु दु । पञ्चाङ समितिया दोधारे खँ पञ्चाङ समितिं नेवाः खलः पुचःयात च्वःगु पतिइ थःम्हं हे निष्कर्ष बियाः नं हाकनं नेवाः खलः पुचःया राय सुझाव माग याःगु खनेदु । समितिं ८ गते सूर्य ग्रहण दुगु जुया ९ गते जक म्हपुजा यायेमाःगु शास्त्रीय मान्यता दु धकाः नं च्वयेगु अले हाकनं शास्त्रीय खँ छु खः धकाः गुगु कथं नेवाः खलः पुचःयात न्यन थ्व धयागु पञ्चाङया दोधारे नीति खनेदु । कि त थःम्हं निष्कर्ष हे मबिइमाः, मखुसा न्हापा बियागु विवाद जूगुलिं आः छु याःसा बांलाइ धकाः न्यनेमाः । अथे मयासे थःम्हं निष्कर्ष नं बिइगु अले हाकनं सुझाव नं माल धकाः धाःगु धयागु गनं पञ्चाङ निर्णयक विकास समितिं थः याकःचां प्रतिवाद याये मफयाः नेवाः खलः पुचःया नं थःपिंत साथ दु धकाः क्यनेत जकं थुगु कथं पहल याःगु मखुला धकाः न्ह्यसः ब्वलनीगु स्वाभाविक हे खः । सूर्य ग्रहणय् अन्यौल कार्तिक ८ गते सूर्य ग्रहण गुगु इलंनिसें गुगु ई तक जुइ धयागु खँय् नेपाल पञ्चाङ निर्णायक विकास समिति अन्यौलय् लाःगु खनेदु । पञ्चाङ पात्रोय् थुगुसी कार्तिक ८ गते मंगलवाः न्हिनय् ४ः५२ निसें ५ः२४ तक सूर्य ग्रहण धकाः च्वयातःगु दु । थुगु ल्याखं स्वल धाःसा ३२ मिनेत तक थुगुसी सूर्य ग्रहण जुइ धकाः स्पष्ट जू । तर लिपांगु इलय् नेवाः खलः पुचःयात पञ्चाङं च्वःगु पतिइ धाःसा सूर्य ग्रहणया ई हे पानाच्वंगु खनेदु । पतिइ सूर्य ग्रहण कार्तिक ८ गते सूर्य अपरान्ह ४ः५२ बजेनिसें चान्हय् ६ः४० तक जुइ धकाः च्वयातःगु दु । थुगु ल्याखं स्वल धाःसा १ घण्टा ४८ मिनेट तक जुइ धकाः च्वयाहःगु दु । पञ्चाङ समितिं कि त पात्रय् गल्ती जुल धकाः धायेमाल कि पौ छ्वया हयागुलिइ गल्ती जुल धकाः धायेमाल । थ्व निगू गथे जुयाः पाःगु खः स्पष्ट जूगु मदु । उकिं नेपाल पञ्चाङ स्वयं हे सूर्य ग्रहणया सवालय् अन्यौलय् दु धकाः स्पष्ट खनेदु । थुकिं पञ्चाङय् च्वनाच्वंपिनिप्रति न्हूगु कथंया न्ह्यसः ब्वलंगु दु । इतिहासया खँ नेपाल पञ्चाङ निर्णायक समितिया स्वीकृति कथं पञ्चाङ पात्रो पिकाइगु खः । अले व हे पात्रोया आधारय् हे नखः चखः हनीगु खः । ताःहाकः इतिहास स्वयेम्वाः थनि नीच्यादँ न्ह्यःया इतिहास जक स्वलधाःसां कुगाः । विक्रम संवत्या ल्याखं २०५२ साल कार्तिक ७ मंगलवाः म्हपुजा याकूगु दु । गुकुन्ह सूर्य ग्रहण दु उकुन्हु हे म्हपुजा याके बिउगु खः । अबलय् सूर्य ग्रहण सुथय् ७ बजे ४० मिनेटय् क्यनाः १० बजे जुया १५ मिनेटय् क्वचाःगु खः । जम्मा २ घण्टा ३५ मिनेट क्यन । ग्रहण दुसां अबलय् हे म्हपुजा याकल । ८ गते बुधवाः किजापुजा याकल । पुलांगु पञ्चाङ पात्रो मुंकाःतःपिंसं थुगु खँ बांलाक हे स्वयेफइ । थुगु कथंया घटनाक्रम व सूर्य ग्रहण नापं इतिहासयात स्वल धाःसा आः नेवाः खलः पुचःतपाखें नेपाल पञ्चाङ निर्णय विकास समितिया पौया आधारय् लिसः बिइगु मखुसे पञ्चाङ समितियात हे न्ह्यसः तयेमाःगु ई वःगु दु । पञ्चाङ समितिं स्यंकीगु अले लिसः नेवाःतय्सं बिइगु धयागु जुइमखु । उकिसनं थःगु निर्णय न्यंकाः हाकनं लिसः माल धाःगुया अर्थ छु खः । वास्तवय् नेपाल पञ्चाङ निर्णयक समितियात गुगु कथं न्ह्यसः ब्वलन उकियात कयाः थः याकःचां लिसः बिइ मफयाः नेवाः खलः पुचःया साथ कायेगु कुतः याःगु खनेदु । नेवाः खलः पुचःपाखें थुगु सवालय् छगू हे मत जुयाः सुझाव वनीगु अवस्था मदु । नेवाःतय्गु नं ब्यागलं ब्यागलं मत दु, नेवाःत विभाजित जूगु क्यनेगु अले थःगु छ्यं सुचुकेगु कुतः यायेत जक पञ्चाङपाखें पौ च्वःगु खनेदु । आः नेवाः खलः पुचलं लिसः बिइगु मखु कि सूर्यग्रहणया सवालय् छाय् निता खँ च्वयागु ? न्हापा ५२ सालय् सूर्य ग्रहणया इलय् म्हपुजा याकल आः छाय् याये मज्यू ? स्वन्हु तिथिया नखःयात छाय् प्यन्हु तिथिया नखःया रुपय् हिलेत्यना ? छु पञ्चाङ समितियाके थ्व अधिकार दु ला ? पौ च्वयाः राय सल्लाह कायेगु खःसा पात्रो च्वये न्ह्यः हे छाय् मकयागु ? आःया अवस्थाय् खलः पुचःयात पौ च्वयाः सुझाव कायेगु मयासे छगू हे थासय् तया छाय् सहलह ब्याकेगु ज्या मयानागु खः ? लगायतया खँ दुथ्याकाः न्ह्यसः च्वयेमाःगु दु । नेवाःत छप्पँ जुइगु अले नेवाः संस्कृतिइ छगू हे कथं हनेगु नापं नेवाः नेवाः विभाजित मखु धकाः सन्देश बिइगु खःसा आः पञ्चाङ समितियात लिसः बिइगु, सुझाव बिइगु मयासे अःखतं इमित हे न्ह्यसः न्यनेमाःगु ई वःगु दु ।"
https://nepalbhasatimes.com/48448,बिचाः,११४२ यंलाथ्व षष्ठी,नागरिकता विधेयकया गोलचक्कर,"नेपालय् नागरिकता विधेयकया चक्करया हुनिं राजनीतिइ अनेक कथंया अड्कलबाजी जुयाच्वंगु दु । नागरिकताया विधेयकयात सन्देश सहित प्रतिनिधि सभाय् हे लित छ्वया बिउम्ह राष्ट्रपतिं आः वयाः प्रधानमन्त्री शेर बहादुर देउवा सहित काँग्रेसया पुचः अनंलि माओवादी नायः पुष्पकमल दाहाल प्रचण्ड सहित माओवादी पुचः नाप लाःगु दु ।                                                         राष्ट्रपतिया जोड नागरिकता थुज्वःगु गम्भीर विषयस राष्ट्रिय सहमति दयेकाः हे न्ह्यायेमाः धकाः धाइगु खनेदु । तर राष्ट्रपतिं माओवादी नायः नाप लाःखुन्हु हे राष्ट्रिय सभाया विधायन समितिं विधेयक गथे खः अथे हे पास याःगु दु । आः राष्ट्रिय सभां जक पास यायेगु ल्यं दनि । यदि राष्ट्रिय सभां नं पारित यानाः हानं राष्ट्रपतियाथाय् छ्वयाबिल धाःसा संविधानतः राष्ट्रपतिं उकियात प्रमाणीकरण मयासें मगाः । नागरिकता थुज्वःगु गम्भीर विषयस राष्ट्रिय सहमति जुइमाः धकाः धयागु राष्ट्रपतिया खँ खनेदु धाःसा थुकिइ राष्ट्रपतिं राजनीति यायेमजिउ धकाः धाइगु माओवादीया खँ खनेदु । नागरिकता विधेयक नेपाःया राष्ट्रियतालिसे स्वानाच्वंगु विषय जूगुलिं खेलबाड जृुइमजिउ धकाः धयागु नेपाःमि जनताया खँ खनेदु । नेपालय् आः नेपाल नागरिकता ऐन, २०६३ चले जुयाच्वंगु दु । दक्कय् खतरनाक ला थ्व हे ऐन खः । थुगुृ ऐन २०६३ साल कार्तिक २२ गते जूगुृ राजनीतिक सहमतिया आधारय् दयेकूगु खः । थ्व गुगुं संसदं दयेकूगु ऐन मखु । थुगुृ ऐनय् अबु वा मां नेपाःमि जुल धाःसा वंशजया आधारय् नेपाःया नागरिक जुइगु व्यवस्था यानातःगु दु । तर विदेशी नागरिकनाप इहिपा याःम्ह नेपाःमि मिसापाखें जन्म जूपिं सन्तान जुल धाःसा नेपालय् जायजन्म जुयाः नेपालय् हे बसोबास दुगु व अबुपाखें विदेशय् नागरिकता मकाःगु खःसा अगीकृत नागरिकता बिइगु धकाः नं धयातःगुृ दु । थुकिइ जन्मया आधारय् नं नेपाःया नागरिकता कायेदइगु व्यवस्था थुकथं यानातःगु दु । थ्व सम्बन्धय् दफा ४स धयातःगु दुः सवत् २०४६ चैत्र मसान्त तक नेपाल सरहद दुने जन्म जुयाः नेपालय् स्थायी रूपं बसोबास याना वयाच्वंपिं मनूत जन्मया आधारय् नेपाःया नागरिक जुइ । थृुज्वःपिन्त संविधान सभाया चुनाव जुइन्ह्यः हे नेपाःया नागरिकताया प्रमाणपत्र बिइगु ज्या जुइ । छुं जृयाः उकिया दुने आवेदन बिइमफुत धाःसा थ्व ऐन प्रारम्भ जूगु निदँया दुने आवेदन तःसां जिउ । थुकथं हे वैवाहिक अंगीकृत नागरिकताया सम्बन्धय् थुकथं धयातःगु दुः नेपाःया नागरिकनाप वैवाहिक समन्ध दुपिं विदेशी मिसां नेपाःया नागरिकता काये चाहे जूसा तोके यानातःम्ह अधिकारीया न्ह्यःने तोके यानातःगु ढाँचाय् निवेदन बिइमाः । उबलय् इहिपा जूगु व विदेशया नागरिकता त्याग यानागुया निस्सा पेश यायेमाः । थ्व बाहेक विज्ञान, कला, साहित्यप, दर्शनशास्त्र, विश्वशान्ति, मानव कल्याण वा नेपाःया औद्योगिक, आर्थिक वा सामाजिक उन्ततिइ विशेष योगदान बिउपिं वा बिइफृपिं धकाः मनासिब आधार नेपाःया सरकारं तायेकल धाःसा उज्वःपिन्त नं नेपाःया अंगीकृत नागरिकता बिइफुगु तर इपिं १५दँ तक नेपालय् च्वनेधुंकूपिं, नेपाली वा नेपालय् प्रचलित गुगुृं भाय् ल्हाये व च्वयेसःपिं, नेपालय् व्यवसाय सञ्चालन यानाच्वंपिं आदि शर्त पूवंकूपिं जुइमाः । थ्व बाहेक नं अन्तर्राष्ट्रिय ख्याति प्राप्त मनूतय्त सम्मानार्थ नेपाःया नागरिकता बिइफुगु व नेपालय् गृुगुं भूभाग गाभे जुल धाःसा इमित नं नागरिकता बिइगु प्रावधान दु । तर झीगु सरोकार ला आम रूपं गृुज्वःपिन्त नेपाःया नागरिकता बिइगु प्रावधान स्वयेगु हे खः । थ्वयां न्ह्यःया नेपाःया नागरिकता सम्बन्धी व्यवस्था धयागृ न्हापा नागरिकता कयातयेधुंकूपिं बाहेक मेपिं जन्म जूगुृ इलय् अबु नेपाःया नागरिक जुइमाःगु व्यवस्था यानातःगु खः । जन्म जूगु इलय् अबु नेपाःया नागरिक जुइमाःगु धयागु वंशज खः । वैवाहिक अंगीकृतया हकय् प्रावधान धाःसा व हे खः । २०४६ सालया संविधानं नं थुकियात हे कायम याःगु खः धाःसा २०२० सालया नागरिकता ऐन थ्व हे २०६३ सालय् ऐनं जक खारेज याःगु खः । आः वःगु नागरिकता विधेयक थ्व हे २०६३ सालया ऐनयात संशोधन यायेत हःगु विधेयक खः । थुकिइ न्ह्यथनातःगुृ मू खँ थुकथं दु । दफा २ स मूल ऐनया दफा ३ धुंकाः ४, ५, ६, ७ यानाः प्यंगू दफा थुकथं तनेगु । दफा ४ः संवत् २०७२ असोज ३ गतेसिकं न्ह्यः जन्मया आधारय् नेपाःया नागरिकता कयातःपिनि सन्तानंं अबु व मां निम्हं नेपाःया नागरिक खः धाःसा वया उमेर झिंखुदँ पुलेधुंकाः वंशजया आधारय् नेपाःया नागरिकता दइ । ५. नेपाःया नागरिक मां पाखें जन्म जूम्ह, नेपालय् हे बसोबास यानाच्वंम्ह अबुया पहिचान जुइमफुम्ह मनुखं नं वंशजया आधारय् हे नेपाःया नागरिकता कायेखनी । ६. उपदफा २ स न्ह्यागु हे च्वयातःगु जूसां विदेशी नागरिक नाप इहिपा याःम्ह नेपाःमि नागरिक मिसापाखें जन्म जूम्ह मनुखं नागरिकता काःगु इलय् मां अबु निम्हं नेपाःया नागरिक खःसा वंशजया आधारय् हे नेपाःया नागरिकता कायेखनी । ७. उपदफा ५ कथं नागरिकता काःम्ह मनूया अबु विदेशी ठहर जुल धाःसा विदेशी नागरिकता मकयागु स्वघोषणा याःगु अवस्थाय् वयागु नागरिकता अंगीकृत जू वनी । थुगु संशोधनं सार्क मुलुक बाहेक मेगु देसय् च्वनाः मेगु देय्या नागरिकता कायेधुंकूपिं एनआरएनतय्त नं नागरिकता दइगृु तर इमिसं राजनीतिइ ब्वति कायेमफइगृु व्यवस्था याःगुृ दु । थ्व द्वैध नागरिकता दइगु प्रावधान जुल । थ्व संशोधन स्वयेबलय् मूल दोष २०६३ सालया नेपाःया नागरिकता ऐनय् हे खनेदु । थ्व हे राष्ट्रघाती खः । राष्ट्रवादी क्यनेगु नितिं नेपालय् इहिपा यानावःपिं विदेशी मिस्तय्त अंगीकृत नागरिकता कायेत ७ दँ वा ५ दँ पिइमाःगु प्रावधात तयेगु धाःगु थःत राष्ट्रवादी क्यनेगु छगू त्वहः जक खनेदु । मूल थासय् हे चुके जुइधुंकूगु खनेदु । नेपालय् माओवादी नेपाःया मू राजनीतिक धारय् समावेश जूगु धयागु अन्तरिम संविधान जारी जूगु व व्यवस्थापिका संसदय् इमित दुथ्याकूगु २०६३ माघ १ गते खः । विघटिन संसदया पुनस्र्थापना ला २०६३ वैशाख ११ गते जूगु खः । जेठय् जूगु प्रतिनिधि सभाया घोषणा २०६३ ला माओवादीया एजेन्डाय् चुयाः संसदवादीत हिरो जुइगु व माओवादीत माइनस यायेगु कुतः खः । थुगु इलय् ला माओवादी नायः प्रचण्डं नं थःपिं त्याइगु जुल धाःसा जक थुमिसं संविधान सभाया चुनाव याकी, मखुसा याकी मखुु धकाः न्ववानाजूगु खः । थुज्वःगु इलय् संसद दिनाच्वंगु पाः लाकाः थ्व ऐन जारी जूगु हे कपटपूर्ण खँ खः । प्रचण्ड भारतीय दूतावासय् वनाः थ्व ऐन पिकायेगु खँय् सहमत जुइधुंकाः तिनि संविधान सभाया चुनाव याकेगु खँय् दूतावासं आश्वासन बिउगु धयागु नं चर्चा ला पिहां वयाच्वंगु हे दु ।    "
https://nepalbhasatimes.com/48773,बिचाः,११४२ यंलागा द्वादशी ,झी प्रतिक्षाय्,"बालेन हाइ हाइ, काठमाडौंया सर्गतय् थ्वइ । काठमाडौं महानगरपालिकाया युवा नेता बालेनं अनैतिक संरचनात डोजर छ्यलाः थुनी । पेटी पेटी दुगु पसःतय्त चिइकाछ्वइ । बालेनया थ्व साहसी कदमयात कयाः अधिकांश काठमाडौंवासीतय्सं प्रशंसा याइ । वया अठोट व ढृढतां यक्वसित प्रभावित याइ । खतुं खुल्ला पेटीइ पसः तयाजूपिंसं बालेनया विरोध याइ । बालेनं गरिब, दुःखि जनताया रोजगारीयात लाकाकाल, चांन्हिं मेहनत यानाः नये त्वनेगु चुलाकाच्वंपिं सामान्य व्यापारीजनतय् नयेगु भु हे लाकाबिल, लजगाविहिन यानाबि, छु नयेगु? मचाखाचायात गय« लहीगु, तःधंगु संकटय् लाका बिल धयागु द्वपं बियाः येँया मेयरयात पेटीया प्रभावित व्यापारीतसें आरोप बी । आक्रामक शैलीं ब्वबी ।                                                         अथेहे पास जूगु नक्सा विपरीत अनियमित ढंगं, गैरकानुनी ढंगं दयेकातःगु संरचनाय् नं मेयर बालेनं युद्धस्तरीय ढंगं डोजर छ्यलाः मारमुर यानाबिल । क्वःथलाबिल । अधिकांश जनतां बालेनया थ्व ज्यायात स्वागत यात । बालेनं थःगु साहसी ज्याया कारणं रातारात हिरो जुल । देशया भताभुंग हालत खनाः वाक्क दिक्क जूपिं जनतां ला देशयात नं बालेन थेंज्याःपिं युवा नेतात माल धयाहल । आः देशय् याकनं वयाच्वंगु आम चुनावं देशय् जागरुक युवावर्गतय्त हयेमाल, देशया राजनैतिक नेतृत्वय् युगान्तकारी परिवर्तन हयेमाल, जनताय् जागरण लुया वयाच्वंगु खनेदइ । बालेनं पेटीं चीकूपिं ब्यापारीतसें धाइ, बालेनं थःपिंप्रति जघन्य अपराध या त। थः मस्तय्त प्वाथय् ल्वहंतं छ्यात । थज्याःगु आरोप बियाः थुकिया परिणाम बांलाइमखु धकाः ख्याच्वः बिल । खः, देशय् सम्पूर्ण जनतां आर्जन यायेगु अवसर प्राप्त याये दयेमाः । इमि म्वायेगु अवसर सुनिश्चित जुइमाः । प्रत्येक जनतां राज्यपाखें आर्थिक रोजगारीया निंतिं सरकारयात दबाब बी दइ । माःसा संघर्ष नं याये फु । ज्या यायेगु अधिकार बिउ, जिमि मचाखाचातय्त नसा चूलाकेमाः धयागु माग सम्ब्न्धित सरोकारवालातय् न्ह्यःने तये ज्यू । तयेमाः । सरकारं नं जनताया थज्याःगु जायज मागप्रति संवेदनशील जुइमाः। जनता प्रतिया थःगु जिम्मेवारीपाखें बिसिउँ वनेदइमखु । पलायनं समस्याया हल जुइमखु, बरु समस्यायात चर्को याइ, बिद्रोह हइ । तर हाल पेटी ब्यापारीतय् असन्तोष व बालेनया ‘सुगम पेटी’ आन्दोलन विपरीत हल्ला जायज खनेमदु । पेटी व्यापारीतय्त म्वायेगु अवसरया व्यवस्थापन जुइमाः धयागु आवाज लिसे सुयां बिमती दइमखु, समर्थन दइ, तर पेटी धयागु जनता जुइगु लँपु खः । पेटी नं जनताया प्रतीक खः । पेटीया कदर यायेगु, इज्जत तयेगु नं जनताप्रति मर्यादित जुइगु खः । उकिं पेटीइ व्यापार यानाः पेटीया मर्यादायात बेवास्ता यायेगु जनता विरोधी ज्या जुइ । थ्वयात प्रोत्साहित यायेमजिउ, धाय्बलय् पेटी व्यापारीतसें थःगु अधिकार हनन जूगु तायेके मज्यू । अथेहे नक्सा पास छगू कथं यायेगु, व्यवहारय् नक्सा विपरीत संरचना तनाः कुष्ट कमे यायेगु ज्या नं येँ महानगरपालिकाय् जुयाच्वंगु दु। पिने औपचारिक कथं नक्सा पास यानाः दुनें दुनें नियम विपरीत दयेकातःगु संरचनायात मेयर बालेनं डोजर लगे यानाः स्यंकाबिल । नक्सा अःखः थः यत्थें तनातःगु संरचनायात डोजरं चकनाचुर यानाबिल । बालेनं छिउगु पलाःपाखें प्रभावित महानुभावपिंसं डोजर आतंक धकाः विरोध प्वंकल । तर नक्सा कथं थःगु छेँ दयेकाच्वंपिंसं धाःसा बोलनया डोजरयात न्यायोचित खंकल । डोजरयात कयाः जय गान थ्वयेकल । आम जनतां सः थ्वयेकाहल, देशया हर क्षेत्रय् थौं मनोमानी राज व्याप्त जुयाच्वन । कार्यपालिका, व्यवस्थापिका, न्यायपालिका थज्याःगु देशया मू संस्थात थौं पेटीया ब्यापारीत थें जुल । गंजागोल, अराजक, अनियन्त्रित छाडा, नक्सा विहीन कुरुप संरचना थें । थन नं थौं बोलनया डोजर थेरापी –उपचार) आम जनतां आशा याइ । देशया झारपात ं जाःगु अष्टावक्र थज्याःगु राज्यया भताभुङ संस्थाय् नं डोजर चले यायेमाल, डोजर चले यायेमाः । ताकि देशया राज्य व्यवस्था सुगम जुइ । ताकि देशया नक्सा स्पष्ट जुइ । तोडमोडविहीन जुइ । तर व डोजरया महानायक सु जुइ ? झी प्रतीक्षाय् ।"
https://nepalbhasatimes.com/48598,बिचाः,११४२ यंलाथ्व त्रयोदशी ,परास्त यायेमाः,"थौंकन्हय् । आम जनधारणा खनेदइ । देशय् सिद्धान्तहीन, अवसरवादी, राजनीतिया जगजगी । जनतां थौं सही राजनीतिया अनुभूति याये फयाच्वंगु मदु । राजनीतिक नेतातय्के न्यूनतम राजनीतिक संस्कार खने मदु । देय् थौं अराजनीतिं ग्रस्त । पीडित । देय् गन राजनीति सुथां लाइमखु अन जनतां दुःख सी । जनतां अन थःत हाःनाः मदुपिं खंकेमाली । थुकिया दृष्टिान्त थौं नेपाःया जनता खः धायेबलय् अत्युक्ति जुइमखु ।                                                         डा. प्रकाशशरण महत । कांगे्रसया छम्ह प्रभावशाली नेता । अन्तर्वार्ता छगुलिइ डा. महतं धाइ सत्तारुढ गठबन्धनया बनौटयात सिद्धान्तहीन गठबन्धन धकाः कुंखिने फु । कुं खिनीपिं नं दु । तर गठबन्धनं अज्याःगु आलोचनायात मतलब तइमखु । कारण सत्तारुढ गठबन्धनया निर्माण सैद्धान्तिक समानता, निकटताया आधारय् जूगु मखु । ख हे मखु । गठबन्धनया गठनया आधार गणित खः । शक्तिइ थ्यंकेत माःगु गणित चूलाकेत । कायम यायेगु ध्येय खः । जुइ । थ्व हे ध्येय, उद्देश्यं गठबन्धनं निरन्तरता काइ । डा. महतया थ्व खुलासां स्पष्ट याइ । आः वइगु आम चुनावय् नं मू लक्ष्य गणित हे जुइ । गुगुं नं रणनीतिक हर्कत छ्यलाः गठबन्धनं थःत माःगु गणित चूलाकी । गणित प्राप्तिया निंतिं दत्तचित्त जुइ । डा. महतं थःगु स्वीकारोक्ति प्रष्ट याइ । आगामी चुनाव थःगु दलया आग्रह सिद्धान्त मखु । गणित खः । ख नं खः । सैद्धान्तिक दृष्टिं कांगे्रस व कम्युनिष्ट विपरित ध्रुव धाइ । अझ जन आन्दोलनया इलय् ला तात्कालीन प्रम देउवां कमरेड प्रचण्डया छ्यं ध्यना हःम्हेसित पुरस्कृत यायेगु घोषणा याइ । तर वखँ थौं । किम्बदन्ती बाखं थें जुइ । काल्पनिक किस्सा थें । थौं वयाः बाागमतिइ यक्व लः न्ह्यायेधुंकल । कांगे्रसया देउवा व कम्युनिष्टया प्रचण्डया स्वापूया आधार सैद्धान्तिक मखयेधुंकल । राजनीतिक गणित स्वार्थ जुइ । खनेदइ । राज्यशक्ति हड्पे यायेगु मूल लँपु थौं सैद्धान्तिक आकर्षण मखु, गणित जुइ । थ्व हे गणितमुखी राजनीतिं थौं विपरीत ध्रुवीय नेतातय्त नं ला व लुसि थें सामिप्यताय् हयाबी । मंकाः राजनीतिक गणितीय लक्ष्य प्राप्तिया निंतिं थौं दलया नेतातय्सं सिद्धान्तयात छ्वासे वाये यंकेधुंकूगु दु । देशय् चुनाव वयाच्वन । प्रत्येक चुनावं न्हूगु सम्भावना, हिउपाः हइ । जनतां आशा याये दयेमाःगु खः। विश्वास याये दयेमाःगु खः । चुनावय् ल्वाइपिं उम्मेदवारतय्सं नं मतदातातय्त उज्ज्वल भविष्य क्यनाः आकर्षण यायेमाःगु खः । तर विडम्बना ! थौं चुनावय् दलया नेतातय् कुतः जनताया मत आकर्षित यायेगु स्वयां नं गणितया निंतिं जालझेलया ग्वसाः ग्वयेगुलिइ तत्पर । चुनाव स्वच्छ जुइ धइगु खँय् थौं जनतां विश्वास याये फइगु स्थिति मदु । सिद्धान्तहीन गणितपरक राजनीतिं देय्यात थौं गनं गन थ्यंकल । छर्ल· । देय्या राज्यया सम्पूर्ण अंगत थौं भताभु· जूगु खँ क्यनी । थौंकन्हय् निलम्बित प्रधान न्यायाधिशया महाभियोगया सिलसिलाय् सुनुवाइ जुयाच्वंगु दु । सुनुवाइया इलय् निलम्बित प्रधानन्यायाधिशं थःगु प्रतिरक्षा याइ । तर थःगु प्रतिरक्षा बाहेक निलम्बित प्रधान्यायाधिश चोलेन्द्र शम्शेर राणां हालया नेपाःया न्यायिक ख्यःया भाँडभैलो, विकृति, विसंगति विषयय् नं चर्चा याइ । व चर्चा न्यनेबलय् सम्पूर्ण नेपाःमितय्त म्ह पिइसे च्वनी । जनता असुरक्षित जुइ । न्यायया स्रोत, केन्द्र सर्वोच्च अदालतया हालत थुलि क्वह्यने धुंकल कि थुकियात सर्वोच्च अदालत धायेगु नं लज्जास्पद खँ जुइ पवित्र न्यायिक क्षेत्रया दुर्गतिया कारण देशय् ब्वलनाच्वंगु गणितया राजनीति खः । गणितया राजनीतिं गगुं हर्कत छ्यलाः शक्तिइ वइपिं नेतातय्सं थःगु प्रभाव देय्या सम्पूर्ण ख्यलय् लाकी । शक्तिया प्रदर्शन याइ । थःगु स्वार्थ पूर्ति यायेगु वातावरण दयेकी । हालिमुहालि याइ । पिनें स्वतन्त्र न्यायालय धाःसां थौं न्यायालयया दुर्दशा बाह्य राजनीतिक हस्तक्षेपया कारणं खः । राजनीतिक दबाव, हस्तक्षेपं न्यायपालिका गाक्कं पीडित धइगु खँ भूपू प्रधानन्यायाधिश सुशीला कार्कीं छगू अन्तर्वार्ताय् प्वंकूगु दु । ‘नकचरा नाचे हजार दावे’ धाःथें थौं आदर्श, सिद्धान्तहीन, गणितया भरय् शक्तिइ वःपिं नेतातय्सं थःगु ‘नकचरा नाच’ चौतर्फि प्रदर्शन यानाच्वंगु दु । यानाच्वनी । वइगु चुनावय् नं अनेक चलखेल, षडयन्त्र यानाः थःगु विजय सुनिश्चित यायेत नेतात थःगु स्वार्थ अनुकूल गणित दयेकेत स्वयाच्वंगु दु । देय् जनताप्रति प्रतिवद्ध न्हूगु पुस्तां थुमित परास्त यायेमाः ।"
https://nepalbhasatimes.com/48744,बिचाः,११४२ यंलागा दशमी,प्रदेशय् भाषा कार्यान्वयनया नितिं स्वंगू लँपु,"नेपाःया संविधान कथं गठन जूगु भाषा आयोगं सिफारिस याःकथं बाग्मती प्रदेशय् नेपालभाषा व तामाङ भाषायात कामकाजि भाषाया रुपय् कार्यान्वयन यायेगु नितिं बाग्मती प्रदेश सरकारं लिबाक्क जूसां गुगु कथं खँ क्वःछित उकियात कयाः नेवाः व तामाङ समुदायं लसकुस याःगु दु । आः नेपाःया संविधान कथं हे भाषा आयोगया सिफारिसया आधारय् बाग्मती प्रदेशय् नेपालभाषा व तामाङ भाषा लागू जुइगु जुल धकाः तायेकाच्वंगु दु ।                                                         छखे बाग्मती प्रदेशं भाषाया सवालय् निर्णय याःगु दुसा, मेखे प्रदेशया संसदया ई हे क्वाःगु दु । संविधान कथं ला बाग्मती प्रदेशया संसदय् विधेयक यंकाः कानून दयेकाः लागू यायेमाःगु खः । थुगु ल्याखं स्वल धाःसा आः मंसिर महिनाया ४ गते आम निर्वाचन जुइगु अवस्था जुया प्रदेश संसदया ई नं फूगु दु । आःया चुनावय् प्रदेश सभाया नितिं नं चुनाव जुइगु खः । थुगु ल्याखं स्वल धाःसा आः थथें बाग्मती प्रदेशया संसदं विधेयक पारित यानाः ऐन लागू यायेफइगु अवस्था हे मंत । थुकिया निंतिं न्हूगु संसद हे वयेमानि । उकिं आः सांसद जुयाः त्याना वइपिंसं थ्व ज्या याइ कि मयाइ धयागु गम्भीर न्ह्यसः ब्वलंगु दु । संविधानसभापाखें संविधान निर्माण जुइ धुंकाः न्हापांगु चुनावपाखें त्यानावःपिं निवर्तमान सांसदत खः । उमिसं संविधानया भावना अले संविधान दयेकूगु इलय् आदिवासी जनजातितयसं तःगु खँ, उमिगु माग, मुद्दा बांलाक हे थू । आः वइपिं सांसदत गज्याःपिं जुइ धकाः धायेथाकु । संघीयतायात हे विरोध याइपिं, अले छगू भाषा छगू भेष छगू जातीया भावना ज्वनीपिं अप्वः त्याना वल धाःसा बाग्मती प्रदेशय् नेपालभाषा व तामाङ भाषायात लागू यायेफइगु अवस्था वइमखु । उकिं थ्व गम्भीर विषय खः । बाग्मती प्रदेशया संसदं संघीयताया भावना कथं गुलि ज्या यायेमाःगु खः उलि ज्या याःगु खनेमदु । धायेत ला केन्द्रीय सरकारं अधिकार हे मबिउ धकाः धाइ । तर संविधानय् दुगु अधिकारयात छ्यलाः तकं ज्या याःगु खनेमदु । देय्या न्हय्गू प्रदेश मध्ये मधेश प्रदेशया हे खँ ल्हायेगु खःसां अन मधेस प्रदेशया नामं विश्व विद्यालय तकं दयेकल । मधेस प्रदेशया निंतिं लोकसेवा आयोगनिसें प्रहरीया सवालयात तकं कयाः छगू कथं केन्द्रीय सरकारलिसे संघर्ष यात । थुगु ल्याखं स्वल धाःसा धात्थें प्रदेशपाखें संघीयताया अभ्यास यायेगु नितिं मधेश प्रदेशं छुं छुं कुतः याःगु खनेदु । न्हयगू प्रदेश मध्ये गण्डकी प्रदेशं प्रदेशस्तरया प्रज्ञा प्रतिष्ठान दयेकल । गण्डकी प्रदेश प्रतिष्ठान दयेकाः अनया भाषा, कला, संस्कृतिया नितिं ज्या याःगु दु । वास्तवय् प्रदेशया क्षेत्राधिकार दुनेया ज्या हे खः थ्व । थुगु कथं स्वल धाःसा प्रदेश थःम्हेस्यां हे यायेफुगु ज्या नं यानाच्वंगु खने मदु । विशेष यानाः बाग्मती प्रदेशया सवालय् ला झन हे खनेमदु । बाग्मती प्रदेशया नां तकं नेवाः व तामाङतय्गु भावनाया अःखः ला तःगु हे जुल उकिसनं नां तकं थज्याःगु दिनय् घोषणा यात, गुगु दिनयात नेवाः व तामाङतय्सं हाकुगु न्हिया रुपय् हनाच्वंगु खः । व धयागु पुष २७ गते खः । पृथ्वी नारायण शाहया बुदिंया दिं । गुगु दिंयात ब्रम्हुबादी सोच दुपिंसं पृथ्वी जयन्ती, राष्ट्रिय एकता दिवस धकाः हना वयाच्वन । अले नेवाः, तामाङ नापं आदिवासी जनजातितय्सं हाकूगु न्हि धकाः हना वयाच्वन । अज्याःगु दिनय् लाकाः ३ नम्बर प्रदेशया नां बाग्मती तःगु खः । उकिं नेवाः व तामाङतय्गु दृष्टिकोणं स्वल धाःसा ला आः तक नं बाग्मती प्रदेशं खास हे समुदायया निंतिं छुं ज्या याःगु खनेमदु । लिपांगु इलय् नेवाःतय्गु राष्ट्रिय संगठन नेवाः देय् दबू स्वनिगः विशेष प्रदेश, बाग्मती प्रदेश व नेपाल तामाङ घेदुङया बाग्मती प्रदेश समितिपाखें छुं छुं पहल यानाः भाषा आयोगया सिफारिस कथं नेपालभाषा व तामाङ भाषायात कामकाजि भाषाया रुपय् प्रदेशय् लागू जुइ धकाः आशा याःगु खः । तर देशय् चुनावया माहोलं याना आः छु जुइगु खः धकाः तसकं धाये थाकुगु अवस्था ब्वलंगु दु । नेवाः देय् दबू स्वनिगः विशेष प्रदेश, वाग्मती प्रदेश व नेपाल तामाङ घेदुङया बाग्मती प्रदेशपाखें प्रदेश सांसदतय्त दबाब बिइगु, लविङ यायेगु, ज्ञापन पौ बिइगु, प्रत्येक सांसदतय्त पौ बिइगु, एसएमएस यायेगु, प्रदर्शन यायेगु, सभामुख, उपसभामुखंनिसें कयाः सम्बन्धित मन्त्रीनिसें मुख्यमन्त्रीयात तकं ज्ञापन पौ लःल्हायेगु ज्या ाःगु खः । उलि जक मखु भाषा आयोगया पौ सिंहदरबारय् थ्यंकेगु, सिंहदरबारया पौ थःपिंसं हे ज्वना वनाः बाग्मती प्रदेशय् थ्यंकेगु, सांसदतय्त मुंकाः सहलह ब्याकेगु, नेवाः खलः पुचःया प्रतिनिधितलिसे सहलह ब्याकेगुनिसें थीथी कथंया दबाब मुलक अभियान संचालन मयाःगु नं मखु । अथेहे भाषा आयोगया सिफारिस लःल्हायेगु, भाषा आयोगं दयेकूगु नमुना कानून लःल्हायेगु ज्या तकं याःगु खः । थुगु कथं स्वल धाःसा यायेमाःगु ज्या फुक्क याथें हे याःगु दु अले लिपांगु इलय् वया वाग्मती प्रदेश सरकारं नं नेपालभाषा व तामाङ भाषायात कामकाजि भाषाया रुपय् लागू यायेगु नितिं प्रक्रिया न्ह्याकेगु धकाः निर्णय यानाः कार्यदल गठन यायेगु निर्णय नं याःगु खः । थुलि तक स्वल धाःसा सकारात्मक रुपं छुं छुं पहल मजूगु धाःसा अवश्य नं मखु । तर आः संसद हे मदयेधुंकूगु अवस्थाय् छु जुइ धयागु सकसिगु चासोया विषय जुयाबिउगु दु । आःया स्वंगू लँपु बाग्मती प्रदेशया सरकारं गुगु कथं नेपालभाषा व तामाङ भाषायात सरकारी कामकाजि भाषाया रुपय् लागू यायेगु धकाः निर्णय याःगुयात कार्यान्वयन यायेगु निंतिं स्वंगू लँपु खनेदु । प्रदेश संसद मदये धुंकूगु अवस्था जूसां सभामुख, उपसभामुख नापं प्रदेश सरकार ला द हे दनि । उकिं आः इच्छाशक्ति दत धाःसा बाग्मती प्रदेश सरकारया मन्त्रीतय्सं बाग्मती प्रदेशय् नेपालभाषा व तामाङ भाषायात कामकाजि भाषाया रुपय् लागू यायेत न्ह्याःवनेफइगु मूल रुपं स्वंगू लँपु खनेदु । भाषा नीति दयेकाः लागू यायेगु बाग्मती प्रदेशया सरकारं आःया अवस्थाय् संसद मदुसां अःपुक हे भाषा नीति तयार यानाः मन्त्रिपरिषद्पाखें लागू यानाः कार्यान्वयन यायेफइगु अवस्था दु । भाषा नीति मूल रुपं भाषा ऐन कथं हे हयेगु अले कन्हय् वनाः न्हूगु संसदं उकियात हे ऐनया रुपय् यंकाः संसदं पारित यायेफइ । न्हूपिं सांसदतय्सं नं उकियात ऐनया रुपय् पारित यायेत बाध्य जुइ । उकिं आःया सरकारयात थ्व लँपु चालाच्वंगु दु । आः सरकारय् दुगु दलनिसें मन्त्रीतय्सं थुगु खँय् ध्यान बिइमाःगु अवस्था दु । भाषा विधयेक दयेकेगु भाषा आयोगया सिफारिस कथं सरकारं थःम्हं हे भाषा विधेयक तयार यायेगु । भाषा आयोगपाखें दयेकूगु नमुना ऐनयात हे आधार कथं नालाः विधेयक तयार यानाः मन्त्रिपरिषदं पारित यायेगु । अथे मन्त्रिपरिषदं पारित यानातल धाःसा व सरकारया विधेयक जुइ । सरकारया सम्पत्ति जुइ । कन्हय् वनाः न्हूगु संसद वइ अले न्हूगु हे सरकार वइ । उगु इलय् व सरकारं व विधेयकयात नाला कायेत बाध्य जुइ । अले संसदय् यंकाः पारित यायेगु निंतिं लँपु चाली । न्हूगु संसदं उगु कथंया विधेयक हयेगु व भाषाया सवालय् ऐन लागू यायेगुपाखे बिसिउँ वने फइमखु । अध्यादेशपाखें लागू यायेगु आःया मन्त्रिपरिषदपाखें भाषा ऐनयात अध्यादेश मार्फत लागू यायेगु । उकिया निंतिं भाषा आयोगं तयार याःगु नमूना ऐनया आधार कयाः लागू यायेगु खः । भाषा ऐन लागू याये धुंकाः थुलिया दुने व विधेयक पारित यायेमाः धयागु खँ प्रदेशया हकय् मदुगुलिं अझ अःपुइगु अवस्था दु । अले आःया सरकारं लागू याना वनेधुंकूगुयात कन्हय् न्हूगु संसदया न्हूगु सरकारं लागू यायेत बाध्य जुइ । उकिं धाथें हे बाग्मती प्रदेशय् नेपालभाषा व तामाङ भाषायात कामकाजि भाषाया रुपय् लागू यायेगु नियत खःसा वर्तमान मन्त्रीतय्सं अध्यादेश मार्फत लागू याना वनेगु हिम्मत तयेमाः । थुगु कथं बाग्मती प्रदेशय् नेपालभाषा व तमाङ भाषा लागू यायेगु निंतिं स्वंगू कथंया लँपु चालाच्वंगु दु । थुकियात सरकारय् दुगु दलया नेतात, कार्यकर्तानिसें वर्तमान प्रदेश सरकारय् दुपिं मन्त्रीत गम्भीर जुयाः न्ह्याः वनेमाः । थुकिया निंतिं स्वयं नेवाः व तामाङत नं सचेत जुया वनेमाःगु आवश्यकता दु । अझ विशेष यानाः थुगु मुद्दायात लिपांगु इलय् नेतृत्व याना वयाच्वंगु नेवाः देय् दबू स्वनिगः विशेष प्रदेश, वाग्मती प्रदेश नापं नेपाल तामाङ घेदुङया बाग्मती प्रदेश समिति सक्रिय जुया च्वनेमाःगु अवस्था दु । यदि वर्तमान प्रदेश सरकारं लागू मयात धाःसा थुकियात हे आः नेवाः व तामाङतय्सं प्रदेशया निंतिं चुनावी मुद्दा दयेका वनेमाः । नेपालभाषा व तामाङ भाषायात प्रदेशया सरकारी कामकाजया भाषाया रुपय् लागू याइम्ह सांसद नापं लागू याइगु दलयात जक त्याकेगु जुइ धकाः घोषणा हे यानाः वनेत तयार जुइमाः । थुकिया निंतिं आवंनिसें हे सचेत जुयाः वनेमाःगु आवश्यकता दु ।"
https://nepalbhasatimes.com/48788,बिचाः,११४२ यंलागा त्रयोदशी ,संविधान तःधं कि देश ?,"उबलय् जुजु तःधं कि वीपी ? धाःबलय् जुजु धयाम्ह नारांद्यः, वीपी धयाम्ह झी थुज्वःम्ह मनू धकाः छुं मसिउपिं सर्वसाधारणं म्हासुगु रंगय् हे छाप तयाबिल । तर उकिं गुगुं न्ह्यसः व तुलनासिं च्वय् लाःम्ह जुजुयात नं ताल्जुइ लनेगु ज्या यात, न्ह्यसःया घेराय् तयेगु ज्या यात । थुकिं हे जुजुयात विरोध याना वंसां जिउगु मनस्थिति तयार जुल । उकिया लिच्वः छु जुल? थ्व धयाच्वनेमाःगु खँ मखु ।                                                         आः नं देय् तःधं कि संविधान धयागु खँ ह्वनाः देय्यात हे ताल्जुइ तयाः लनेगु ज्या जूगु दु । छथ्व देय् हे तःधं धकाः धाइपिं मनूत पिकायेगु ज्या जूसां मेथ्वःसिनं देय्या ना मकाःसां संविधान तःधं संविधान कथं राष्ट्रपति मजू धकाः खँ पिकयाः बबाल मचे यायेगु ज्या याःगु दु । थुकिं झीगु देय्यात गन थ्यंकी ? न्हापा पञ्चतय्सं पञ्चायत त्याकेगु नितिं जुजुया नां मियाः नयेगु ज्या याःथें आः गुलिसिनं देय्या नां व गुलिसिनं संविधानया नां मियाः नयेगु् ज्या याःगु दु । वास्तवय् थ्व निथिसिके नं निहित स्वार्थ ला सुलाच्वंगु दु । आः हानं थुगु विधेयक प्रमाणीकरण मजुल धाःसा थःपिं अनागरिक जुइगु जुल, जिमि अबुं नागरिकता कायेधुंकल, आः जिमित नागरिकता म्वाःला ? धकाः ऋषि धमलाया प्राइम टेलिभिजनय् वयाः न्ववाइम्ह मनू नाप खनेदयेधुंकल । इमिसं राष्ट्रपतियात नाप लायेत स्वयां नाप लाके मबिउ हँ धकाः धाल । वया अबु गनं वःम्ह सु खः ? २०६३ सालय् ऐन दयेकाः वया अबुयात नागरिकता सुनां बिल? थौंकन्हय् व्यापारी घराना धाःपिनि अबुपिं नं भारतं वःपिं खः, वंघः, मखं त्वालय् उलिमछि मारवाडीत द हे दु । वयांलिउ नं वयाच्वंपिं दु । तरकारी मिया जुइपिं जक मखु, ठेकेदार जुया जुइपिं व कवाडखाना चायेका जूपिं नं दु । थःथाय् च्वंपिं हे इहिपा याःसां मस्त थन हे बुइकाः ब्वलंकाः आखः ब्वंकाच्वंपिं नं दु । नेपालय् वर्कपरमिट कायेमाःगु नं मदु, खुला सीमाना दु । थुमित छुं परे जुल धाःसा थनया प्रशासनया मनूतसें ध्यबा नयेत स्वइ, बरु भारतीय दूतावासय् वन धाःसा थः भाःपियाः फोन यानाबीगु नं जुयाच्वंगु दु । थ्व खँ स्वयेबलय् ला समस्या ला हांनिसें हे दु । खुला सीमाना हे बन्द यायेमाल, ज्या यायेत वर्क पर्मिट बीगु व्यवस्था यायेमाल । ज्या यायेत जक थन वयागु धयागु कथंया पहिचान बियातयेमाल । थुज्वःगु कडाइ मजूतले थुकथंया अवस्था वइगु स्वाभाविक हे खः । अले थुकिया समाधानय् चासो नं मदु । थ्व हे खँय् राजनीति यायेगु ज्या जुयाच्वंगु दु । धात्थें धायेगु खःसा २०६३ सालया नागरिकता ऐन हे राष्ट्रघाती खः धकाः धायेफु । थुगु ऐनं हे २०४६ साल तकया दुने नेपालय् जन्म जूपिन्त जन्मसिद्धया आधारय् नागरिकता बीगु धकाः धाःगु खः । आः उमि मस्तय्त वंशजया आधारय् नागरिकता बीगु धकाः धाल । अबुयात नागरिकता बीधुंकाः मस्तय्त नागरिकता बीमखु धकाः धायेगु खँ मिले जुइमखु । तर थ्व सवालय् धाःसा सुं नं नेतां न्ववाःगु मदु । सिक्किमीकरण जुइगु जुल, फिजीकरण जुइगु जुल धकाः ला भातृ संगठनतय्त धायेकातःगु दु, मेपिन्त धायेका तःगु दु । जिम्मेवार नेतात सुम्क हे च्वनाच्वंगु दु । तर सांसदतसें धाःसा वैवाहिक अंगीकृत नागरिकता कायेत ७ दँ पीमाःगु धकाः संशोधन प्रस्ताव दर्ता याकल । दथुइ लाःपिं नेतातसें ७ दँ मखु, ५ दँ धायेगु धकाः नं संशोधन प्रस्ताव तल । तर सत्तापक्षं धाःसा विपक्षीं थुकिइ राजनीति यानाः लवः काःवल । थःत राष्ट्रवादी ब्वः वल, थुकियात कःघात धाःसा उमिसं फाइदा काइ धकाः उकियात निषेध यानाः हे न्ह्याः वन । राष्ट्रपतिं नं वंगु साउनय् सन्देश सहित नागरिकता विधेयक लित छ्वया बिउबलय् राष्ट्रपतिं नं राजनीति यात धकाः उकियात टक्कर हे कयाः निगुलिं सदनं विधेयक पारित यानाः छ्वयाबिल । क्यनेत हे जक जूसां छुं सम्झौताया ज्या मजू । थुकिं राष्ट्रपति व सत्तारुढ गठबन्धनया दथुइ टकरावया स्थिति पिथन । राष्ट्रपतिं नं टक्कर सा टक्कर हे धकाः हानं छ्वयाबिउगु नागरिकता ऐन, २०६३ यात संशोधन यायेगु विधेयकयात राष्ट्रपतिं १५ न्हुया दुने अनिवार्य प्रमाणीकरण यानाबीमाःगु मयाः । थ्व हे खँय् संविधान कथं राष्ट्रपति न्ह्याः मवन । संविधानयात हे अपमान व अवमूल्यन यात धकाः सत्तारुढ गठबन्धनया प्यंगू दलया नेतातय्सं वक्तव्य पिकयाः विरोध यात । उकिया लिसलय् संविधान सिकं देय् हे तःधं धकाः धयागु सः नं पिहाँ वल । वास्तवय् संविधान तःधं कि देय् तःधं धयागु जुइमखु । त्वालय् ज्याखँ याये धकाः झीसं खलः छगू चायेकल धाःसा उकिया विधान दइ । उकिया नायः न्वकू छ्याञ्जे सकलें व हे विधान कथं हे न्ह्यायेमाल । देय् न्ह्याकेत, देसय् विकास यायेत नं राज्य धयागु खलः छगू चायेका तःगु दु, उगु खलःया विधान हे संविधान खः । झी नं खलःया जःथें देय्या न जः खः । नागरिकता धयागु ला व हे जः धयाथें हे खः । उकिं त्वाः तःधं कि झीगु खलःया विधान तःधं धयागु गनं जुृइ ? साधारण सभां पास याःगु प्रस्तावं त्वाः हे स्यंकेत्यंगु खः कि नायः न्वकूया ल्वापु जक खः ? थुकिया निरुपण आः झीसं नं यायेमाःगु अवस्था पिहां वःगु दु । थ्व ल्याखं स्वयेगु खःसा देसय् नायः जुयाजूपिं सु हे चोखोपिं धाःसा मदु, जवं चाःपिं खवं चाःपिं जक दु । २०६३ सालया नागरिकता ऐन स्वत धाःसा उकी राजनीतिक सहमतिया लिधंसाय् दयेकातःगु धाःगु दु । उबलय् ला संसद जीवित हे दु । ज्ञानेन्द्रं ला जुजुया हैसियतं वैशाख ११ गते विघटित संसदया पुनस्र्थापना यानाबिउगु खः । उगु हे संसदं प्रतिनिधिसभया घोषणा २०६३ धकाः नेपाःयात धर्मनिरपेक्ष घोषित यायेगु, जुजुया थासय् प्रधानमन्त्री राष्ट्र प्रमुख जुइगु, श्री ५ या सरकार धायेगु थासय् नेपाः सरकार धायेगु, जागिर नयाच्वंपिसं संसदय् वयाः पाः फयेकेमाःगु इत्यादि खँया घोषणा याःगु खः । थ्व खँ ला झीसं बांलाक्क हे लुमंनि । सायद ऐन जारी जूगु इलय् संसदया अधिवेशन जक बन्द जुयाच्वंगु जुइमाः । थुकिं यानाः थ्व ऐन हे खोटपूर्ण खः । थ्व ऐनकथं अथे हे डेढ लाख मनूतसें नागरिकता काःगु दु धकाः धाःगु दु । अथे जूगुलिं आः राष्ट्रवाद ला उबलय् हे मियाः नये धुंकल । वैवाहिक अंगीकृत जुयाः राजनीति याःवम्ह सरिता गिरी खः, वयात हे स्वयाः भारतय् छु दु धकाः माला स्वःबलय् ७ दँ पीमाःगु खनाः थन नं माल धाःगु खः । थ्व यानाः वा मयाःसां छुं पाइगु खँ मखु । इहिपा यानाः कन्हय् खुन्ह् हे नागरिकता कयाः सुनां उम्मेदवारी दर्ता याइ ? राजनीति ला अझ नं बाज्यापिनिगु हे ल्हाःतय् दु ।"
https://nepalbhasatimes.com/48654,बिचाः,११४२ यंलागा दुतिया,येँयाः लाकि इन्द्रजात्रा ?,"रमेशकाजी स्थापित                                                          थ्व इलय् स्वनिगलय् येँयाःया रौनक दु, अले थ्व हे इलय् झी दथुइ सामाजिक सञ्जालय् बहस जुयाच्वंगु दु कि येँयाःयात येँयाः हे धायेमाः लाकि इन्द्रजात्रा धाःसां जिउ । गुलिसिनं येँयाःयात इन्द्रजात्रा धाये मजिउ धयाच्वंगु दुसा गुलिसिनं इन्द्रजात्रा धाःसां छुं मपाः धयाच्वंगु दु । थथे बहस जुयाच्वंगुया लिउने छुं छुं भ्रमं ज्या यानाच्वंगु खनेदु । येँय् च्वंपिं यमित अप्वःसिनं येँयाःयात येँ देशय् जुइगु जात्रा जुयाः थुकियात येँयाः धाःगु खः धकाः थुइका वयाच्वंगु दु । वय्कःपिंसं थुइकेमाःगु खँ छु धाःसा येँय् न्यायेकीगु जात्रा जुयाः येँयाः धाःगु खःसा थ्व जात्रा येँय् जक मखु, यल, ख्वप, काभे्र व द्वाल्खाय् छाय् न्यायेकाच्वन ? थौंकन्हय् ला अझ नेपाः देशं पिहां वनाः भारतया सिक्किम राज्यय् अथे हे नेवाःतय्गु बसोबास दुगु अमेरिका, क्यानडा, बेलायत, अस्टे«लिया थेंज्याःगु थासय् नं येँयाः न्यायेकेगु चलन वयाच्वंगु दु । थ्व गथे जुयाः जुल ? थुकिया कारण थ्व हे खः कि येँयाः धयागु येँय् जुइगु जात्रा (काठमाडौं जात्रा) मखु, यमाःद्यःया जात्रा खः । यमाःद्यः धयाम्ह इन्द्र खः । ख्वपय् थःपिनिगु बोलीकथं यमःद्यः धाइ, गथे येँय् कपाः धाइगु खँग्वःयात ख्वपय् कपः धाइ । पुलांगु नेवाः भासं इन्द्रयात येँ धाइगु खःसा यमाःद्यःयात न्हापा येँमाःद्यः धाइगु व लिपा अप्रभंस जुयाः यमाःद्यः वा यमःद्यः जुयावंगु खः । थनथाय् लाक न्ह्यसः छगू थ्व वयेफु कि इन्द्रयात येँ धाइगु खःसा येँद्यः मधासे यमाःद्यः छाय् धाल ? थुकिया लिसः थ्व हे खः कि झी नेवाःतय् तःधंपिं द्यःपिं न्ह्याम्हेसित नं महाद्यः धायेगु चलन दु । थीथी धर्मग्रन्थया बाखं स्वयेगु खःसा देव (द्यः)पिंमध्ये तःधंम्ह द्यः जूगुलिं शिवयात महादेव धाःगु खः । महादेवयात झीगु भासं महाद्यः अले लिपा वनाः माःद्यः धायेगु यानायंकल । गथे पशुपति माःद्यः, लुकुमाःद्यः, सन्तानेश्वर माःद्यः आदि । तर न्हाचः हे धाये धुन नेवाःतय्सं शिवयात जक माःद्यः मधासे तःधंपिं न्ह्याम्ह द्यःयात नं माःद्यः धायेगु यानाच्वंगु दु । झीसं सिउगु हे खँ खः, जनबहालय् च्वंम्ह आर्यावलोकितेश्वरयात यक्वसिनं जनमाःद्यः धाइगु खः । किपुलिइ च्वंम्ह बाघभैरवयात किपूमितय्सं आजुद्यः धाइ । थःपिनि पुर्खा द्यःयात आजुद्यः धायेगु नं झीगु चलन खः । गथे येँयाःबलय् वंघलय् ब्वइम्ह आकाश भैरवयात अनयापिंसं आजुद्यः धाइ । अथे हे वँतुइ ब्वइम्ह भैरवयात बाकादे आजु धाइ । थन छिकपिंत कनेत्यनागु खँ छु धाःसा जिगु पुर्खाया छेँ दुगु मखं त्वालय् किपूयाम्ह बाघभैरव साला हयाः स्थापना यानातःगु दु । बाघभैरव जिमि पुर्खा मखु, दुगुद्यः खः । जिमिसं बाघभैरवयात धुँमाःद्यः धायेगु खः । अथे हे जिपिं स्थापित (कःमि)तय्सं हनावयाच्वंम्ह शिल्पया द्यः विश्वकर्मायात बिकमाःद्यः धायेगु याना वयाच्वंगु दु । इन्द्र धयाम्ह नं स्वर्गया जुजु धयातःम्ह द्यः खः, अले वा वयेकीम्ह द्यः धकाः नं विश्वास यानातःगु दु । उकिं उबलय् कृषिइ आधारित जीवन हना वयाच्वंपिं नेवाःतय्सं इन्द्रयात नं तःधंम्ह हे द्यः भाःपियाः येँमाःद्यः धाःगु जुइमाः । गुगु लिपा वनाः यमाःद्यः जूवन । अझ ला येँ धकाः इन्द्रयात धाःगु धकाः मथुया वंगु व मेमेगु भाषाया प्रभाव थःपिनिगु भाषाय् नं लानावंसेंलि येँयात इन्द्राजु अर्थात इन्द्र आजु धकाः नं धायेगु यानाहल । न्हापा जि मचाबलय् जिमि छेँजःपिंसं व मेमेपिं नं म्हसिउतासिउपिं सकसिनं येँयाःयात य¥याः धाइगु न्यना वयाच्वनागु खः । अबलय् जिं य¥याः छाय् धाःगु धयागु खँ मथू । आः वयाः जिगु अनुमान दु कि पृथ्वीनारायण शाहं क्वःनेयाःकुन्हु हमला यानाः नेपाःगाः त्याकूगुलिं छुं छुं मनूतय्सं ख्याः यानाः उकुन्हु येँदेय् द्याःगु अर्थय् कयाः येँयाःयात स्यंकाः येँद्याः धाःगु जुइमाः, गुगु लिपा अप्रभंस जुयाः य¥याः जूवन । थुलि खँ कनेधुंकाः थ्व खँ धायेत आः मेगु दसु बियाच्वने मालीमखु जुइ कि येँयाः धयागु इन्द्रजात्रा हे खः, अले इन्द्रजात्रा धयागु येँयाः हे खः । येँ धयागु इन्द्र खःसा याः धयागु यात्रा (जात्रा) खः । थुथाय् लाक ‘येँयाः’यात मौलिक नां ‘येँयाः’ हे मधासे खस नेपालीं भाय् हिलाः ‘इन्द्रजात्रा’ धाये दइ ला धयागु न्ह्यसः नं ब्वलनी, गुगु अस्वभाविक मखु । संसारय् यक्व अज्याःगु नखःचखः, पर्व व जात्रा दु, गुकियात न्ह्यागु देशया न्ह्यागु भाषा ल्हाइपिंसं नं उकिया मौलिक नांयात अनुवाद मयासे गथे खः, अथे हे धायेगु याइ । उकिं झीसं नं येँयाःयात येँयाः हे धायेके मानि । उकिया निंतिं मदिक्क कुतः यानां च्वने मानि । छाय्धाःसा थौं स्वनिगः नेवाःत जक च्वनीगु थाय् मखयेधुंकल । थन देय्या दक्वं जिल्लायापिं मनूत च्वं वयाच्वंगु दु । इमित थनया जात्रा पर्वया नां थःपिनि भासं तयेगु बानी जुइधुंकल । जनमाःद्यः सालीगुयात सेतो मछिन्द्रनाथ रथयात्रा, बुंगद्यः सालीगुयात रातो मछिन्द्रनाथ रथयात्रा धकाः धाइगु जुइधुंकल । थुकथं हे इमिसं सायाःयात गाइजात्रा व येँयाःयात इन्द्रजात्रा धायेगु यानाहःगु खः । उकिं इमित थनया जात्रा पर्व संस्कृतिया बारे यक्व हे थुइका बी माली तिनि । गबलय् तक इमिसं बांलाक थुइमखु, अबलय् तक झीगु ‘येँयाः’यात इमिसं ‘इन्द्रजात्रा’ धाल धकाः नुगलय् स्याकाच्वनां लाइमखु । बरु इन्द्रजात्रा धयागु येँयाःया थ्याक्क अनुवाद जक खः, उकी अपाय्सकं आपत्ती क्यनेमाःगु मदु । नेवाःतय्गु छगू महत्वपूर्ण नखः ‘गथांमुगः’यात अर्थ नं बर्थ जुइक ‘गठेमंगल’ धकाः धायेगु यानाच्वंगु दुसा ख्वपया तःजिगु ‘बिस्काः जात्रा’यात ‘बिस्केट’ धकाः नां स्यंका वयाच्वंगु दु । थज्याःगु ज्याखँयात कयाः धाःसा झीसं थुइकाबीगु जक मखु, विरोध हे यायेमाः । न्ह्यथनेबहगु खँ, थुगुसी येँयाःया लसताय् न्हूसतकं वसन्तपू वनेगु लँय् येँ महानगरपालिकां दयेकातःगु ध्वाखाय् ‘काठमाडौंको ऐतिहासिक येँयाः (इन्द्रजात्रा)मा पाल्नु हुने समस्त पाहुनाहरूलाई स्वागत’ च्वयातःगु दु । थ्व सकारात्मक खँ खः, छाय्कि आः थथेंयात येँयाः धयागु इन्द्रजात्रा खः धकाः थुकिं ध्वाथुइकेगु ज्या जूगु दु । छुं दँ थथे तये धुंकाः लिपा ‘येँयाः’या लिउने ‘इन्द्रजात्रा’ धकाः तयाच्वने म्वायेक हे मनूतय्सं थुइकी अले सकसिनं ‘येँयाः’ धाये सयेकी । थुलि विश्वास याये ।"
https://nepalbhasatimes.com/48835,बिचाः,११४२ कौलाथ्व दुतिया,बाग्मती प्रदेशया निंतिं नेवाः मंकाः मुद्दा,"वइगु मंसिर ४ गते आम निर्वाचन जूवनाच्वंगु दु । आम निर्वाचनय् प्रदेशया सांसदतय्गु निंतिं नं चुनाव जुइ । थुकी बाग्मती प्रदेशया निंतिं नं चुनाव जुइ हे जुल । देशय् न्हूगु संविधान जारी जुइधुंकाः थ्व निक्वःखुसि प्रदेशया चुनाव जुइत्यंगु खः । प्रदेश धयागु देय् संघीयताय् वंगुया छगू बल्लाःगु आधार खः । तर प्रदेशयात केन्द्रीय सरकारं अधिकार मबिल । देय् संघीयताय् वंसां केन्द्रीय सरकारं अधिकार केन्द्रीकृत हे यानातल । उकिं प्रदेशं गुलि ज्या यायेमाःगु खः, उलि याये मखन धायेगु यानाच्वंगु दु ।                                                         केन्द्रीय सरकारलिसे ला छगू कथं प्रदेशतय् तसल हे जुयाच्वंगु दु । उकिसनं छुं छुं प्रदेशं ला केन्द्रविरुद्ध आन्दोलन हे यात । अथेहे गुलिं गुलिं प्रदेशया मूख्यमन्त्रीतय्सं प्रदेशया अधिकारया मामिलाय् सार्वजनिक रुपं हे केन्द्र सरकारया आलोचना याःगु दु । थुगु ल्याखं स्वल धाःसा देय् संघीयताय् वने धुंकाः प्रदेशया सवालय् केन्द्रीय सरकारनिसें राजनीतिक दलया प्रमुख नेतात हे अलमल जूगु, उमिसं प्रदेशयात अधिकार बीगु हे चाहना मयाःगु, प्रदेशयात अधिकार बिलकी देय् धाथें संघीयताय् वंगु जनतां महसुस याइ धकाः तायेकाः संघीयता विरुद्ध सः थ्वयेके बिइगु निंतिं उमिसं थथे भूमिका म्हितूगु जुइफु । उकिं प्रदेशया आवश्यकता मदु धकाः धाइपिं नं झन् झन् अप्वया वःगु दु । वास्तवय् संघीयताया छगू तःधंगु आधार हे प्रदेश खः । उकिं प्रदेश सरकारं ज्या यायेमफुत धाःसा संघीयताय् वंगु महसुस यायेफइमखु । तर दुःखया खँ थुकियात प्रमुख दलया प्रमुख नेतातय्सं गुगु कथं कायेमाःगु खः उगु कथं ध्यान बियाच्वंगु खनेमदु । प्रदेशया नितिं केन्द्रीय सरकारं माःगु कथंया पलाः ल्ह्वनेगु ज्या मयाः धकाः जक प्रदेश सांसद, प्रदेशया मन्त्रीत बिसिउँ वनेधाःसा दइमखु । वाग्मती प्रदेशया सांसदतय्गु खँ ल्हायेगु खःसा प्रदेशया नां तयेगु सवालय् गुगु कथं भूमिका म्हितल व धयागु पहिचानवादी पक्षधरपिनिगु निंतिं मछालेपुसेच्वंगु हे ज्या जूगु दु । उलि जक मखु प्रदेशया नां बाग्मती धकाः तःगु ईयात स्वल धाःसा पुरा हे नश्लवादी व आदिवासी जनजातिया भावना अःखः याःगु खनेदु । पृथ्वीनारायण शाहं नेपाः एकीकरण याःगु हे मखु गोरखा राज्य विस्तार याःगु जक खः, भूगोलयात विस्तार याःगु जक खः भावनात्मक रुपं एकता यायेगु ज्या याःगु हे मदु । उकिं व गुगु नं हालतय् एकीकरण मखु धकाः पृथ्वीनारायण शाहया बुन्हियात राष्ट्रिय एकता दिवस धकाः नेवाः नापं तामाङ अले मेमेपिं आदिवासी जनजाति व उत्पीडित समुदायं स्वीकार यानाच्वंगु मदु । तर राज्यं धाःसा एकीकरण याःम्ह महान व्यक्तित्व धायेगु यानाच्वन– पृथ्वी नारायण शाहयात । अले पृथ्वी नारायण शाहया बुन्हियात राष्ट्रिय एकता दिवस धायेगु यानाच्वन । थ्व हे पृथ्वी नारायण शाहया बुन्हिया दिनय् लाकाः गुगु कथं ३ नम्बर प्रदेशया नां बाग्मती धकाः घोषणा यात थुकिं स्पष्ट जू कि नेवाः व तामाङ नापं आदिवासी जनजातितय्त दलया केन्द्रीय नेतृत्वया निर्देशनय् प्रदेश सांसदतय्सं म्वाय् चुइकाबिउगु दु । थुगु खँ नेवाः व तामाङतय्सं गबलें ल्वःमंके फइमखु । आः हाकनं बाग्मती प्रदेशया सांसदत ल्ययेगु ई वःगु दु । व धयागु मंसीर ४ गते । उकिं बाग्मती प्रदेशया नेवाः व तामाङतयसं गम्भीर जुया बिचाः यायेमाःगु ई वःगु दु । उकिया निंतिं ब्यापक सहलह ब्याकेमाःगु दु । चुनावया निंतिं नेवाःतयसं छु यायेगु ? नेवाःतय्सं थःपिनिगु मुद्दा छु ल्ह्वनेगु धयागु सवाल नं थ्व इलय् महत्वपूर्ण जुयाच्वंगु दु । नेवाःतयगु मंकाःगु राष्ट्रिय संगठन नेवाः देय् दबूया स्वनिगः विशेष प्रदेशं स्थानीय तहया चुनावया इलय् राजनीतिक दल व उम्मेदवारपिंत नेवाः मंकाः अडान पौ लःल्हायेगु ज्या याःगु खः । झिंच्यागू नगरपालिका स्वनिगलय् दुगुलिं झिंच्यागू हे मुद्दायात नेवाः मंकाः अडान पौ धकाः लःल्हाःगु खः । उकिं यानाः आः नेवाःतयगु मुद्दा स्थानीय तहलय् स्थापित यायेत अःपुगु दु । जनप्रतिनिधितय्सं नेवाःतय्गु मुद्दा बांलाक्क हे थू । उकियात कार्यान्वयनया निंतिं थीथी पालिकाय् सम्वन्धित नेवाः खलः पुचःनिसें नेवाः देय् दबूया पालिका समितितपाखें पहल यानाच्वंगु दु । नेवाःतय्सं पालिकाय् थःपिनिगु अधिकार थुगु कथं कायेफइगु धकाः थुइका बिउगु दु । आः वया नेवाः देय् दबू स्वनिगः विशेष प्रदेशपाखें वाग्मती प्रदेशया नितिं नेवाः मुद्दा तयार यानाच्वंगु दु । उकियात अन्तिम रुप बिइगु ल्यंदनि धाःगु दु । वाग्मती प्रदेशया नितिं उम्मेदवार जुइपिंत नापं राजनीतिक दलतय्त लःल्हायेगु निंतिं उगु कथंया नेवाः मंकाः मुद्दा तयार यायेगु ज्या यानाच्वंगु खः । गुगु मुद्दा नेवाःतयगु मंकाःगु मुद्दा धकाः सार्वजनिक यायेगु नापं उगु मुद्दायात सम्वोधन याइगु दल व उम्मेदवारयात जक नेवाःतय्सं मत बिइ धकाः घोषणा यायेगु ज्या याइ । अले नेवाःतय्त नं प्रदेशय् थुगु कथं नेवाःतयगु अधिकार कायेफइगु अवस्था दु धकाः थुइकेगु छगू कथंया अभियान हे न्ह्याकेगु तयारी यानाच्वंगु दु । प्रदेशया नितिं नेवाः मुद्दा छु छु खः ? नेवाः देय् दबू स्वनिगः विशेष प्रदेशं आः तत्काल हे थीथी कथंया मुद्दायात ज्वनाः सहलह ब्याकाच्वंगु दु । उगु कथंया मुद्दा थथे दु– १) स्वनिगः व स्वनिगः जःखःयात स्वाका नेवाः स्वायत्त क्षेत्र बाय् नेवाः सांस्कृतिक स्वायत्त क्षेत्र घोषणा यायेगु, २) बाग्मती प्रदेशय् नेपालभाषायात नं सरकारी कामकाजि भाषाया रुपय् कार्यान्वयन यायेगु, ३) बाग्मती प्रदेशय् प्रदेश स्तरया प्रज्ञा प्रतिष्ठान दयेकेगु, ४) नेपाल संवत्यात वाग्मती प्रदेशय् लागू यायेगु, ५) वाग्मती प्रदेश दुने विकसित जूगु लिपियात छ्यला यंकेगु व विकास यायेगु निंतिं लिपि सम्वन्धि ब्यागलं कथंया कानुन दयेकेगु, ६) कक्षा ९ निसें १२ कक्षा तक ऐच्छिक विषय भाषाया विकल्प भाषा हे लागू यायेगु, ७) बाग्मती प्रदेशय् ब्यागलं कथंया भू उपयोग नीति दयेका लागू यायेगु । आःया नितिं थुगु कथंया मुद्दा नेवाः मुद्दाया रुपय् तयार याना सहलह ब्याकेगु ज्या यानाच्वंगु दु । थुकिं थप छुं दुथ्याकेमाःगु दुसा सरोकारवाला पक्षलिसे ब्यापक सहलह ब्याकाः अन्तिम रुप बियाः मोहनी नखः लिपा सार्वजनिक यायेगु तयारी दु । वाग्मती प्रदेश धयागु सरकार खः । सरकारं थःगु क्षेत्राधिकारय् दुने च्वनाः कानुन दयेकेगु व लागू यायेगु ज्या याइ । आः नेवाः मंकाः मुद्दा धकाः गुगु कथं स्वनिगः विशेष प्रदेशं ल्ह्वानाच्वंगु खँ खः व फुक्क प्रदेश सरकारया अधिकार दुने लाःगु खँ खः । नेपाःया संविधानं हे बियातःगु अधिकार खः । थुगु कथंया अधिकार लागू यायेत केन्द्रीय सरकारया ख्वाः स्वयाच्वनेमाःगु खँ अवश्य नं मखु । उकिं थुगु खँयात आः प्रदेश सांसद जुइपिं उम्मेदवार व उम्मेदवारयात थनीगु दलतपाखें स्वीकार याइ कि याइमखु ? थ्व महत्वपूर्णगु पक्ष खः । अथे जुया नेवाःतयसं तयार याइगु वाग्मती प्रदेशया नेवाः मंकाः मुद्दायात थुइकेगु, राजनीतिक दलतयत बिइगु, उम्मेदवारपिंत बिइगु नापनापं स्वयं नेवाःतय्त नं थुइकेगु अभियान न्ह्याकेमाःगु अवस्था दु । चुनावया इलय् थुगु कथंया मुद्दायात ज्वना वनफत अले प्रत्येक उम्मेदवारयात नापं दलयात नेवाःतय्सं न्ह्यसः तयेफत धाःसा छगू बांलाःगु ज्या जुइ । चुनाव धुंकाः उकियात कार्यान्वयन याकेगु निंतिं नेवाःत जानाः वनेमाःगु अवस्था वइ । उकिया नितिं नं सकल नेवाःत छवाः जुया छगू हे सः जुया वनेमाःगु आवश्यकता जुइ । थुगु खँय् आवंनिसें हे नेवाःतय्सं बहस न्ह्याकेमाःगु दु । सहलह ब्याकेमाःगु दु । छेँय् छेँय् अले त्वाः त्वालय् नापं पुचलय् तकं सहलह ब्याकेगु अभियान न्ह्याकेगु ज्या आवंनिसें हे शुरु याये ।"
https://nepalbhasatimes.com/48822,बिचाः,११४२ कौलाथ्व पारू ,देवत्वकरणं लाकिगु लिच्वः,"‘हर हर महादेव’ ! हिन्दु धर्मालम्बीतय्सं महाद्यः प्रति सम्मान व आस्था प्वंकाः धाइगु छपु जप खः । हरण खँग्वःपाखे वःगु हरया अर्थ कयायंकीगु खः । ‘हर हर महादेव’ या अर्थ झीगु पीडा कयायंकेत महाद्यःयात याइगु अनुनय खः । भारतया वाराणासी शहरय् च्वंपिंसं ‘हर हर महादेव’ न्हियान्हिथं अभिवादन याइगु इलय् तकं छ्यली । वहे वाराणासी शहरय् सन् २०१४ य् ‘हर हर महादेव’ या पलेसा ‘हर हर मोदी’ धयागु नारा थ्वल । भारतीय जनता पार्टी (भाजपा) या नेता नरेन्द्र मोदीया नां प्रधानमन्त्रीया निंतिं प्रचार जुयाच्वंगु इलय् भाजपया कार्यकर्तातय्सं महाद्यःया थासय् मोदी खँग्वः तयाः नारा थ्वयेकेगु ज्या यात । वहे दँय् मोदी भारतया प्रधानमन्त्री पदय् निर्वाचित जुल ।                                                         मोदी भारतया १४ क्वःगु प्रधानमन्त्री जुइधुंकाः सन् २०१५ य् गुजरातया राजकोटय् मोदीया नामं छगः देगः तकं दयेकल । राजकोट जिल्लाया कोथाडिया गामय् न्हापा मोदीया किपा जक तयाः पुजा याइगु खःसा प्रधानमन्त्री जुइधुंकाः धाःसा झ्वताः तयाः हे पुजा यायेगु ज्या सुरु जूगु खः । अथेहे दक्षिण भारतया तिरुचिरापपाली गामय् नं प्रधानमन्त्री मोदीया झ्वाताः सहितया देगः दयेकूगु दु । अनया छम्ह किसानं मोदीया सम्मानय् अज्याःगु देगः दयेकूगु खः । गुजरातया मुख्यमन्त्रीया कार्यकाल लिपा प्रधानमन्त्री कथं भाजपां न्ह्यःने हयेधुंकाः मोदीयात थज्याः कथं देवत्वकरण यायेगु ज्या जुल कि वं याःगु ज्याय् असहमति क्यनीपिं फुक्कं गलत धकाः क्यनेगु कुतः जुल । मोदी प्रधानमन्त्री जुइधुंकाः भारतीय संचार ख्यलय् राज्यपाखें लगानी यानाः मोदीं याःगु ज्या फुक्कं पाय्छि धाइगु हेजेमोनी निर्माण यात । राष्ट्रिय स्वयम सेवक संघ व भारतीय जनता पार्टीया कार्यकर्ता निसें राष्ट्रिय संचार माध्यमय् तकं मोदीया अन्धभक्त जुयाः पिहांवःगु फलस्वरुप वया दुने थज्याःगु अहमता ब्वलना वल की थम्हं न्ह्याःगु याःसां ज्यू, थःत तक्कर बीपिं, हाथ्या बीपिं सुं मदु धयागु भाःपिया न्ह्याः वनेत स्वल । फलतः थौं भारतय् किसानतय् समस्या विकराल जुयाच्वंगु दु । धार्मिक सहिष्णुता स्यनावनाच्वंगु दु, मुस्मांतय्सं थःगु देशय् हे थःत असुरक्षित महसुस यानाच्वंगु दुसा स्वयम सैनिक भर्तीया न्हूगु नियमं भारतीय सेनाय् तरगं हयाच्वंगु दु । थज्याःगु इलय् नं प्रधानमन्त्री मोदी न्ह्याःगु थाय् वंसा कार्यकर्तातपाखें ‘हर हर मोदी’, ‘जय मोदी’ धायेगु दिउगु मदुनि । अन्धभक्तत थःगु रफ्तारय् ‘ज्यू, हजुर’ यानाच्वंगु दुसा वहे लिधंसाय् मोदी छगू लिपा मेगु लोकतान्त्रिक अधिकारयात कुण्ठित यायेगुपाखे न्ह्याः वनाच्वंगु दु । संसरया न्ह्याःगु थासय् नं राजनीतिक नेतृत्वया पं लिनाच्वंपिंस सहि तरिकां सल्लाह, सुझाव व झकझके यायेगु ज्या मजुुलधाःसा अज्याःगु नेतृत्वय् अहमता अप्वयावनीगु दसु दु । अले अज्याःगु अहमताया हुनिं नेतृत्वं छगू लिपा मेगु गल्ति याइगु व नेतृत्व स्वयम नं निरंकुश जुइगु खतरा ब्वलनाच्वनी । नेपालय् नं अज्याःगु हे प्रवृत्तिया विकास जुयावःगु दु । म्हिगः राजनीतिक पार्टी दुने नेतृत्वनाप सतिक च्वनेगु निंतिं उमिसं न्ह्याःगु ज्या याःसां ‘एस म्यान’ जुइगु प्रवृत्ति ब्वलंगु खः । व हे कारणं राजनीतिक दलतय्सं जनताया अपेक्षा कथं यायेमाःगु ज्याखँ यायेत गन चुके जुल धकाः नेतृत्वं गुब्लें बिचाः यायेमफुत । न्ह्याबलें थःपिंसं याःगु ज्यायात जनतां साथ व समर्थन यानाच्वंगु भ्रमय् च्वनाच्वन । थौं व हे भ्रमया कारणं राजनीतिक दलतय् विकल्पय् स्वतन्त्र उम्मेदवारतय् उदय जुल । जनतानाप सतिक च्वने मफुगु निसें जनहितया ज्या यायेमफुगुलिं ब्यालेट मार्फत राजनीतिक दलया विकल्पय् स्वतन्त्रत त्यानावल । तर राजनीतिक दलतय् दथुइ ब्वलंगु अज्याःगु विकृत प्रवृत्ति म्हो ईया दुने हे स्वतन्त्र उम्मेदवार जुयाः त्यनावःपिं दथुइ नं खनेदुगु दु । थ्व छगू तःधंगु विडम्बना खः । न्हापा ‘आई लभ यु केपी बा’ धकाः राजनीतिक नेतृत्वयात देवत्वकरण यायेगु ज्या थौं ‘बालेन, बालेन’ धासें स्वतन्त्र उम्मेदवार तक थ्यंगु दु । येँ महानरपालिकाया मेयरय् स्वतन्त्र उम्मेदवारया रुपं त्याःम्ह बालेन्द्र शाहया चर्चा थुलि जुयाच्वंगु दु कि थौं बालेन शाहं याःगु न्ह्याःगु ज्या नं पाय्छि खः धयागु कथंया भ्रम ब्वलंका बिउगु दु । मेयरय् उम्मेदवार बिउगु इलं निसें हे चर्चाया शिखरय् थ्यंम्ह बालेन शाह थौं येँ महानगरपालिकाया ज्याखँया कारणं चर्चा जुयाच्वंगु दु । अनाधिकृत रुपं सार्वजनिक जग्गाय् च्वनाच्वंपिंत चीकेगु निसें फुटपाथ पसः तयेके मबिउगुलिं मेयरया तारिफ जुयाच्वंगु जुल । तर थ्वहे झ्वलय् तुकुचाया उत्खन्न यायेगु धासें कानून पूवंकाः, मापदण्ड कथं दयेकातःगु नीजि छेँ निसें मस्त ब्वनाच्वंगु इलय् ब्वनेकुथिइ तकं डोजर चले यायेगु ज्या जुल । अथेखःसां बालेन शाहयात देवत्वकरण यानाच्वंपिंसं नीजि छेँ नं थुनेमाः, मुआब्जा नं बीम्वाः, मस्त ब्वनाच्वंगु जुइमाः वा बिरामिं वासः न्यानाच्वंगु पसः जुइमाः न्ह्याथाय् नं न्ह्याःगु इलय् डोजर चले यायेमाः धकाः प्रोत्सहान यायेगु ज्या जुयाच्वंगु दु । मेयर बालेन शाहयात बियाच्वंगु थुकथंया प्रोत्साहनया हे कारणं अदालतया आदेशयात तकं बेवास्ता यासें तुकुचा उत्खननया नामय् नीजि सम्पत्तिइ डोजर चले यानाच्वन । कानून कथं माःगु दक्वं भ्वँ दुसां अज्याःगु भ्वँया छुं अर्थ मदु धासें बालेन शाहया टिमं क्यंगु अहमता व हे देवत्वकरणया लिच्वः खः । झी निष्पक्ष जुयाः मुल्यांकन यायेमाः । येँ देय्यात व्यवस्थित, सफा व बांलाःगु सहर दयेकेगु ज्याय् मेयर बालेनयात महानगरवासीपिंसं समर्थन याःगु नं खः, याना नं च्वनी । तर मखुगु खँय् धाःसा झीसं सः थ्वयेके हे माः । विरोध याये हे माः । रचनात्मक सुझाव व सल्लाह बियांतुंच्वने माः । ‘बालेन, बालेन’ धकाः सार्वजनिक थासय् समर्थकतय्सं नारा थ्वयेकेवं फुक्कं ज्या पाय्छि साबित जुइमखु । जब झीसं मखुगु खँयात नजरअन्दाज याइ, उकिं कन्हय् शासन यानाच्वंपिंके अंहकार ब्वलंकी । नेतातय् देवत्वकरण यायेगु ज्यां ब्वलनीगु अहंकारं अन्त्वगत्वा जनताया हक कुण्ठित जुइगु व संवैधानिक अधिकार तकं हनन् जुइगु खतरा ब्वलनाच्वनी । उकिं शासकतय् प्रत्येक पलाःयात सतिक च्वनाः स्वयाः सहि व गलतया मुंल्याकन यायेफयेकेमाः । अले जक झीसं बिचाः याना कथं लोकतान्त्रिक समाजया निर्माण जुइफइ ।"
https://nepalbhasatimes.com/43045,बिचाः,???? ??????? अष्टमी,भाषा व आदिवासी आयोग नेवाः सरोकार,"राज्यं बांलाःगु मिखां स्वयाः न्यादँतकं पूर्णता मब्यूसां भाषा आयोगं गुगु कथं प्रदेशया भाषाया सवालय् सिफारिस यात उकियात कया नेवाःतय्सं लसकुस याःगु दु । आयोगं बागमती प्रदेशय् तामाङ नापं नेवाः भाय्यात नं कामकाजया भाषाया रुपय् मान्यता बिइगु नितिं सिफारिस याःगु खः ।                                                         मूल रुपं कार्यपालिका, व्यवस्थापिका व न्यायपालिकाय् नापं शिक्षा व मेमेगु ख्यलय् बागमती प्रदेशय् नेवाः भाय्यात मान्यता बिइगु नितिं सिफारिस याःगु धयागु बांलाःगु हे खँ खः । भाषा आयोगया उगु सिफारिस कार्यान्वयन यायेगु नितिं कानून दयेकेमानि । व कानून याकनं दयेकी धकाः सः थ्वयेकेमानी । उकिया नितिं नेवाःतय्सं पहलकदमि यायेमानि । कानुन दयेकाः कार्यान्वयन या धकाः दबाव बिइगु ज्या मयात धाःसा मेगु न्यादँ लिपा नं प्रदेशय् कामकाजया भाषाया रुपय् नेवाः भाय्यात छ्यलेफइमखु । न्यादँ तकया दुने आयोगयात पूर्णता मबिउगुलिं हे थुकिं स्पष्ट जू । संविधान कथं फुक्क प्रदेशया प्रतिनिधित्व जुइगु कथंया आयोगयात पूर्णता बिइमाःगु थासय् न्यादँया दुने अध्यक्ष छम्ह व दुजः छम्ह जक नियुक्ति याःगुलिं हे न्ह्यागु हे दलया सरकार वःसां नं भाषा नीतिया सवालय् अलमल यायेगु नापं मनूतय्त कन्फ्यूजय् तयेगु ज्या जक यात, अले जि हे मजिल धाःसा जक ज्या यायेगु यानाच्वन धकाः थुइकेमाः । भाषा आयोगं याःगु सिफारिसयात कयाः थीथी प्रदेशया सवालय् विवादया खँ नं पिहां मवःगु नं मखु । खस भाय् ल्हाइपिं कर्णाली प्रदेशया जनतातय्सं खस भाषा धइगु नेपाली भाषा मखु उकिं खस भाषायात मान्यता मबिल धकाः आपत्ति प्वंकेगु ज्या याःगु दु । अन ९५ प्रतिशतसिबें नं अप्वः खस भाषा ल्हाइपिं दुगु अवस्थाय् खस भाषायात प्रदेशया भाषाया रुपय् मान्यता मबिल धकाः आपत्ति प्वंकेगु नापनापं भाषाया सवालय् आन्दोलन यायेगु जुइ धकाः ख्याच्वः बिउगु दु । नेवाः नापं आदिवासी जनजाति व मेमेपिं समुदायं नेपाली भाय् धकाः धयाच्वंगु भाषा धइगु हे खस भासा खः धकाः थुइकाच्वंगु खः । उकिं नेपाली भाषायात खस नेपाली भाषा धकाः धायेगु यानाच्वंगु खनेदु । संविधानय् नं खस आर्य धकाः छगू हे पुचलय् लाकातःगु दु । तर खसतय्सं धाःसा थःपिं यक्व जनसंख्या दयां नं थःपिनिगु भाषा ब्यागलं जूसां राज्यं म्हसीकेगु ज्या मयाः, थःपिनिगु भाषा व संस्कृतियात राज्यं मान्यता मबिल धकाः कर्णाली प्रदेशय् खस भाषायात नं मान्यता बिइमाः धकाः माग याना आन्दोलन यायेगु धाःगु दु । अथे हे राई धाइपिं आदिवासीत खःसा उमि दथुइ २५गुलिं मल्याक भाषा दु । उकिं राई अन्तर्गतया वान्तावानिसें मेमेगु भाषायात प्रदेशया भाषाया रुपय् मान्यता मबिल धकाः आपत्ति प्वंकेगु ज्या नं जुयाच्वंगु दु । प्रदेशया कुल जनसंख्याय् १ प्रतिशत भाय् ल्हाइपिं दुगु भाषायात मान्यता बियागु खः धकाः भाषा आयोगं धाःगु दु । भाषा आयोगं वागमती प्रदेशया सवालय् नेवाः भाय्यात नेवारी भाषा धकाः तःगु दु । नेपालभाषा धकाः तकं धाःगु मदु । थुगु खँय् नं नेवाःतय्सं थःगु कथंया सः थ्वयेकेगु याना मच्वंगु धाःसा मखु । अथे खःसां नं भाषा आयोगं छता नेवाः भाय्या नितिं बांलाःगु खँ हःगु धइगु वागमती प्रदेशय् नेवाः भाय्यात जक पूर्णरुपं कामकाजि भाषाया रुपय् लागू याना यंके फइ धाःगु दु । मेगु भाय् तामाङयात धाःसा पूर्णरुपं कामकाजि भाषाया रुपय् लागू यायेत अझ अप्वः ई मालीगु अवस्था दु धकाः न्ह्यथंगु दु । उकिं नेवाःतय्सं वागमती प्रदेशय् पूर्ण रुपं कामकाजि भाषाया रुपय् लागू यायेगु व याकेगु नितिं तत्काल हे अभियान न्ह्याकेमाःगु अवस्था दु । प्रदेशया चुनाव वइगु इलय् वागमती प्रदेशय् नेवाः भाय्यात पूर्ण रुपं प्रदेश अन्तर्गत लागू याये धकाः धाइपिंत जक त्याकेगु जुइ धकाः नेवाःतय्गु छगू कथंया मंकाः एजेन्डा हे दयेकेगु नितिं आवंनिसें हे सहलह ब्याकेमाःगु अवस्था दु । छखे भाषा आयोगया खँ दुसा नेवाःत नाप तप्यंक हे स्वानाच्वंगु मेगु आयोग धइगु आदिवासी जनजाति आयोग खः । आदिवासी जनजाति आयोगयात नेवाःतय्सं खास हे चासो तयेगु ज्या यानाच्वंगु खनेमदु । आदिवासी आयोगया पदाधिकारी नियुक्ती जूगु करिब खुला जक दत । यक्व ज्या याःगु अवस्था मदुनि । अय्नं आदिवासी आयोगं नं थःगु प्रतिवेदन तयार यानाः राष्ट्रपति व सरकारयात लःल्हायेमाः । आः याकनं हे थःगु प्रतिवेदन लःल्हायेगु तयारी नं यानाच्वंगु दु । आदिवासी जनजाति आयोगं लःल्हाइगु प्रतिवेदन नेवाःतलिसे तसकं स्वापू दइ । उकिं आयोगया ज्यायात कया नापं लःल्हाइगु प्रतिवेदनयात कयाः नं चिउताः तयेमाःगु आवश्यकता दु । आदिवासी जनजाति आयोगं वंगु छुं न्हि न्ह्यः जक प्रतिवेदन तयार यायेगु झ्वलय् सहलह ब्याकल । आदिवासी जनजाति विज्ञत नापं थीथी पक्षयात सःताः याःगु सहलहया झ्वलय् थःथःगु खँ तयेगु यात । सुझाव प्रतिवेदनय् आइएलओ १६९, युएनडिपिया आधाय् नेपालय् आदिवासी जनजाति अधिकारया नितिं कानून निर्माण यायेमाःगु, संविधानय् दुगु स्वायत्त क्षेत्र, संरक्षित क्षेत्र व विशेष क्षेत्रयात कार्यान्वयन यायेगु नितिं कानुन दयेकेमाःगु, आदिवासी जनजातिया पहिचानया मूल आधार गुथि, भेजा, बडघर, घम्प थेंजाःगु प्रथाजन्य संस्थायात कानुनी मान्यता बियाः उमिसं याइगु निर्णययात तकं मान्यता बिइगु कथंया कानुन दयेकेमाःगु सुझाव बिइगु ज्या जुल । उगु हे सुझावया आधारय् आः प्रतिवेदन तयार यानाः राष्ट्रपतियात लःल्हाइगु जूगु दु । राष्ट्रपतियात लःल्हाइगु धइगु व प्रतिवेदन संसदय् वनीगु खः । संसदय् वनीगु धइगु संघीय सांसदतय्थाय् वनीगु खः । उकिं आदिवासी जनजाति आयोगं लःल्हाइगु प्रतिवेदन अर्थपूर्ण जुइ । आदिवासी जनजाति आयोगं लःल्हाइगु प्रतिवेदनय् दुथ्याइगु स्वायत्त क्षेत्रया नितिं कानून दयेकेगु सवाल, प्रथाजन्य संस्थायात मान्यता बिइगु सवाल नापं आइएलओ १६९ व युएनडिपया आधारय् आदिवासी जनजातितय्गु सामुहिक अधिकारया सवालयात कयाः कानून दयेकेमाःगु धकाः खँ दुथ्याकेत आयोगया पदाधिकारीत तयार जुयादीगु दु । वय्कःपिं तयार जुयादीगु धइगु हे सकारात्मक सन्देश खः । अन थीथी आदिवासी जनजातिया प्रतिनिधि मध्ये थः छम्ह नं सहभागी जुयाः सहलह बियागु कथं आयोगया पदाधिकारीत आदिवासी अधिकारया सवालय् स्पष्ट जूगु नापं नेवाःतय्गु भावना कथं नं प्रतिवेदन तयार यायेगु खँय् सहमति जूगु खना । उकिं थौं भाषा आयोगया सवालय् जक मखु आदिवासी जनजातिया आयोगया सवालय् नं नेवाःतय्सं चासो तयेमाः । भाषा आयोगं भाषाया खँ ल्ह्वनीसा आदिवासी जनजाति आयोगं आदिवासीतय्गु सामूहिक अधिकारया सवाल, भूमिया सवालनिसें संस्कृति व मेमेगु सवालय् नं ज्या याइ । उकिं नेवाःत नं आदिवासी जूगुलिं आदिवासी आयोगलिसे नापनापं सहलह ब्याकाः वनेमाःगु आवश्यकता दु ।"
https://nepalbhasatimes.com/42938,बिचाः,???? ??????? चौथी,एमसिसी- सरकारया कच्चा ज्या,"एमसिसीया न्वकू फातिमा सुमार व स्वकू जोनाथन ब्रुक्स नेपाः थ्यंगु दु । थ्वयां छन्हु न्ह्यःहे एमसिसीपाखें नेपाःया न्ह्यसःया लिसः पौ वःगु दु । नेपालं छ्वःगु न्हसः व उकिया लिसः स्वयेबलय् नेपाः सम्झौता याःगु पक्ष जूगुलिं सम्झौता यायेन्ह्यः हे स्पष्ट जुइमाःगु खँ, अले सम्झौता जुइधुंकूसेंलि थःम्हेस्यां हे थुइकेमाःगु खँयात न्ह्यसः न्यनाः मचापहः क्यंगु थें खनेदु । लिसः नं फातेमां हे सही यानाः नेपाःया अर्थमन्त्री जनार्दन शर्मायात छ्वयाहःगु खः ।                                                         मिलेनियम च्यालेन्ज कर्पोरेसन हे अमेरिकी कानुन कथं गठित संस्था खः । थ्व कानुनय् हे सैन्य गठबन्धनय् सामेल जुइमजिउगु खँ दु, उकिं थ्व सैन्य गठबन्धनलिसे सम्बन्धित मखु धकाः लिसः बियातःगु दु । अथे हे इन्डो–प्यासिफिक रणनीति कथं नं मखु धयातःगु दु । एमसिसीया विदेशी कर्मचारीतय्त नेपाःया कानुन लगे मजुइगु खः । नेपाःया संविधान सिकं च्वय् मखु, तर ज्याखँ यायेबलय् स्थानीय स्तरया कानुन नाप ल्वाइगु सम्भावना दुगु व उकिं योजना कार्यान्वयनय् समस्या जुइगुलिं उज्वःगु अवस्था वयेफुगु सम्भावना स्वयाः नं उज्वःगु अवस्थाय् सम्झौता लागू जुइ धकाः धयातःगु खः । तर स्थानीय स्तरय् थुज्वःगु सवालय् सहलह व्याकाः नं ज्या जुइफइ । बौद्धिक सम्पत्तिइ नेपाःया हे हक जुइगु व नेपाःया महालेखा परीक्षकं न लेखापरीक्षण यायेफइगु खँ नं लिसलय् न्ह्यथनातःगु दु । विशेष यानाः लिसलय् थुगु सम्झौता अन्तर्राष्ट्रिय सम्झौता जूगु, थुकी नेपाःया कानुन मन्त्रालयं नं स्वयेधुंकाः राय बिइधुंकूगु कथं जूगु व अन्तर्राष्ट्रिय सम्झौता जूगु ल्याखं हे संसदं पारित यायेमाःगु आवश्यक ताःगु खँ न्ह्यथनातःगु दु । पतिंचा बिइबलय् ल्हाः नापं नइगु खः कि मखु ? खः धकाः ला सुनां धाइ ? क्वय् वयाः यःमरि बिउवल धाःसा लाखे लसिँनं पाछायाः यंकी कि मयंकी ? अथे धकाः न्यन धाःसा ला यंके मखु हे धाइ । थथे जूगुलिं थ्व न्ह्यसः न्यंगु हे बेकारया खँ खः । बरु न्ह्यसः न्यनाः लिसः बीधुंकाः ला पास यायेमाःगु नैतिक दायित्व जक सिर्जना जूगु खनेदत । उकिं श्रीलंकां थथे न्ह्यसः मन्यं । बरु बुद्धिजीवीतय्गु आयोग दयेकाः इमिके हे न्ह्यसः छूबलय् इमिसं थुकिया राष्ट्रिय हित विपरीत ठहर याःगु खँ पिहाँ वयाच्वंगु दु । श्रीलंकाया राष्ट्रपतिं याःगु ज्या पाय्छि व थनयापिसं याःगु ज्या कच्चा खनेदत । अर्थमन्त्री जनार्दन शर्मां न्ह्यसः न्यनाछ्वयेधुंकूगु दु, उकिं संशोधनया गुञ्जायस दु धकाः प्रचण्डं गुगु खँ थुइकाः गथे खः अथे पास जुइमखु धकाः धाल, थ्व सवालय् प्रचण्ड नं ह्वाजः हे खनेदुगु दु । केपी ओलीं निदँत्या लिपा सरकार त्वःताबीधकाः सही हे यानाबीधुंकल धकाः धाधां ह्वाजः जूथें प्रचण्ड थ्व मामलाय् नं कच्चा खःला धाइथें जूगु दु । लिसः वयेधुंकाः ला प्रचण्डं नं संशोधनया गुञ्जायस मदु, पास यायेगु ला कि मयायेगु धाइगु सवाल जक दु धाइगु ला थुल जुइमाः । नेपालय् नेपाली काँग्रेसया नायः शेर बहादुर देउवा, रामशरण महत थुज्वःपिं मनूत ला एसिसीया एजेन्ट हे खः, तर अथे जूगुलिं पास यायेगु लाकि मयायेगु धाइगु सवालय् प्रचण्ड हे निर्णायक जुइगु खनेदु । एमाले आः विपक्षी लाःगुलिं यानाः केपी ओलीं थ्व सवालय् अमेरिका नापया थःगु हिसाब किताब स्वइगु खनेदु । अमेरिकी लबी लगे जुयाः हे थःत प्रधानमन्त्री पदं अपदस्थ यात धाइगु खँय् ओली आः अमेरिकानाप रुष्ट हे खनेदु । अथे जुयाः फातेमा नं दक्कय् न्हापां प्रधानमन्त्री नाप लायेमाःगु थासय् ओली नाप लायेत बालकोट वन धाइगु खबर वःगु खः । कूटनीतिक मर्यादा स्वःसा ला प्रधानमन्त्री हे न्हापां नाप लायेमाःगु खः । तर थुपिं सरकारी मनू मखु, संस्था वा कम्पनीया मनू जुल । सायद अमेरिकी सरकारं याये मछिंगु ज्या याकेत हे थ्व संस्था आवरणया ल्याखय् खडा यानातःगु जुइमाः । ओलीं धाःसा थ्व सम्बन्धय् सरकारं धारणा तयेधुंकाः जक थःगु धारणा वइगु खँ धाःगु बुखँ पिहाँ वःगु दु । अथे ला थ्व खँ छुं दिं न्ह्यः हे ओलीं न्ववाःगु खः धाःसा एमाले महासचिव विष्णु पौडेलं नं थ्व सम्बन्धय् न्हापां संसदय् टेबल जुइके बिउ, अले तिनि एमालें छु धायेमाल धाइगु व यायेमाल धाइगुृ खँ धाःगु खः । काँग्रेस ला नेपालय् एमसिसीया छथी जक खुला समर्थक धकाः खनेदया च्वंगु दु । एमसिसी ५० करोड डलरया अनुदान सहयोग जक खः । थुकिया ज्या तब्याःगु लँ व बिजुलीया ट्रान्समिसन लाइन तयेगु जक खः । तर मिखा धाःसा नेपाःया युरेनियम खःला वा तिब्बत हाने यायेगु हे खः वा निगुलिं खः धाइगु स्पष्ट मजूनि । नेपाःयात सहयोग यायेगुलिइ अमेरिकाया खास योगदान मदु । अमेरिकाया पाखे पीसकोर्सया भोल्टिन्टियर वःगु जनक शिक्षाया भवन दयेका बिउगु जक दु । अमेरिकाया नेपालय् लगानी धाइगु सरकारपाखे सिकं गैर सरकारी क्षेत्रय् हे आपाः लगानी जुयाच्वंगु दु । उकि छुं नं छुं निहित उद्देश्य ज्वनाः हे थ्व दुहाँ वःगु खः । तर छु स्वार्थ दु धकाः न्यंगु अर्थमन्त्रालयया १ नम्बरया न्ह्यसलय् हे एमसिसीया उद्देश्य आर्थिक वृद्धि मार्फत गरिबी निवारण यायेगु खः धाइगु न्हापा हे संस्थाया उद्देश्यय् न्ह्यथनातःगु रेडिमेड लिसः बिउगु दु । हानं सतक व बिजुली प्रसारण लाइनया योजना नेपालं हे माग व प्रस्ताव याःगु धयातःगु दु । थुकिया मतलब थ्व परियोजना वइगु जुल? छुकी लगानी याये धकाः थन च्वंपिंके हे न्यंगु जुयाच्वन । तर थुगु सम्झोताय् शर्त व मापदण्ड मेमेगु देय् नाप गथे खः अथे हे दु धकाः धयातःगु दु । धायेबलय् एमसिसीया थ्व रेडिमेड डिजायन दुने गन देसय् छु यायेगु धाइगु जक सवाल खः । उकिं एमसिसी परियोजनाया नितिं नेपालं हे टेन्डर भरे यानाः ठेक्का लाकुगु धयागु धाइगु खँ मखु जुयाच्वन । इमिसं हे गन गन देसय् बीगु धकाः देय् ल्यःगु जुयाच्वन । एमसिसीं लगानी यायेगु धाइगु विश्व बैंक पाखें न्यून आय व न्यून–मध्यम आय धकाः न्हापांगु क्राइटेरिया दु धाःसा मेगु क्राइटेरिया धाइगु लोकतान्त्रिक शासन, जनताय् लगानी व आर्थिक स्वतन्त्रता दुगु जुइमाः धयातःगु दु । निगूगु क्राइटेरियाय् गुलि स्कोर वःगु धकाः धाइगु हानं एमसिसी हे जुयाच्वन । वास्तवय् लोकतान्त्रिक शासन, मानव अधिकार, खुला अर्थतन्त्र धाइगु नं अमेरिकां थःगु एजेन्डा दयेकाः थः ल्हाः बल्लाकेगु एजेन्डा ला दयेकाच्वंगु ला सकसिनं सिउगु हे खँ जुल । एमसिसी सम्झौता जुइधुंकुगु व आः संसदं अनुमोदन यायेगु वा मयायेगु धाइगु जक खँ दु । निगुलि पक्षं माल धाःसा ३० या सुचं बियाः खारेज यायेगु प्रावधान नं दु ।  "
https://nepalbhasatimes.com/43081,बिचाः,???? ??????? नवमी,अफगानिस्तानय् अमेरिकाया असफलताया जिम्मेवार सु ?,"बिबिसी                                                          निगू दशक न्ह्यः अमेरिकां छगू तःधंगु सैन्य अभियान न्ह्याकुसें तालिबानतय्त अफगानिस्तानया सत्तां पितिना छ्वल । तर गुबलय् अमेरिकी नेतृत्वया विदेशी सेना अफगानिस्तानं लिहां वल, तालिबानं हाकनं अन सत्ता कब्जा यायेधुंकूगु दु । तालिबानतय्स वंगु अगस्त १५ तारिखय् काबुलय् कब्जा यासें अफगानिस्तानय् हाकनं सत्ता ल्हातय् लाकल ? थुकिया लिसें अमेरिकां नीदँ तक अफगानिस्तानय् न्ह्याकाच्वंगु सैनिक अभियान पूवंक असफल जुल । थ्व असफलताया कारण सु ? अफगानिस्तानय् अमेरिकी सैन्य अभियान न्ह्याकुसां निसें आःतक अमेरिकाय् राष्ट्रपति जूपिं मध्ये सु जिम्मेवार ? थ्व निगू दशकय् दुने अमेरिकाय् प्यम्ह राष्ट्रपति वल । थुपिं हे राष्ट्रपतितय्सं अफगानिस्तानयात कयाः अहम् निर्णयत यात । जर्ज बुश ः ११ सेप्टम्बर २००१ य् आतंकवादीतय्सं प्यंगः विमान अपहरण यानाः अमेरिकाया न्यूयोर्कया वल्र्ड ट्रेड सेन्टर, पेन्टागन व पेनसिल्वेनियाय् आक्रमण यात । थ्व आक्रमणय् लानाः २९७७ म्ह मनूतय् ज्यान वनसा खुद्वलं मल्याक घाःपाः जुल । सुं नं आतंककारीतय्सं अमेरिकाय् याःगु थ्व आःतकया दकलय् तःधंगु आक्रमण खः । थ्व आक्रमणय् अफगानिस्तानलिसे सम्बन्धीत चरमपन्थी पुचः अल कायदां याःगु खः । अफगानिस्तान कब्जा यानातःगु तालिबान सरकार व अलकायदा दथुया स्वापूयात कयाः अमेरिकां चिन्ता प्वंका वयाच्वंगु खः । थ्व आक्रमण जूगु इलय् अमेरिकी राष्ट्रपति जर्ज बुश राष्ट्रपति जूगु छुं ई तिनि दुगु खः । सेप्टेम्बर ११ या घटना लिपा अमेरिकां तालिबानतय्त थ्व घटनाया जिम्मेवार अलकायदाया नेतात अमेरिकायात लःल्हानाबीत अल्टिमेटम बिल, तर तालिबानत माने मजुइवं अफगानिस्तानय् आक्रमण सुरु यात । थ्व आक्रमण लिपा २००१ डिसेम्बरय् तालिबान सत्ता क्वःदल, अलकायदाया गुलिखे नेतात पाकिस्तान बिसिउँ वन, अलकायदा संगठन कमजोर जुल । उबलय् अमेरिकाया अभियान सफल जूगु तायेकल । तालिबानयात सैन्य कारवाहीलय् ला बुकल, तर अफगानिस्तान सुरक्षित यायेत अःपु मजुल । बुश प्रशासनं छगू धेधेचूगु देय्यात थनेत गुलि थाकुइ धयागु अन्दाज तकं यायेमफुत । थ्व हे दथुइ इराक युद्ध न्ह्यायेवं बुश प्रशासनया ध्यान इराक पाखे वन, वयागु प्राथमिकताय् नं अफगानिस्तान दयेकेगु मलात । थुकिया लिच्वः थ्व जुलकि अफगानिस्तानय् विकासया गति धलमलय् जुल, भष्ट्राचार तच्वया वन । उगु इलय् तालिबानया गुलिखे नेतातय्सं आत्मसमर्पण यायेगु व गुलिखे नेतातय्सं न्हूगु सरकारय् दुहां वयेगु इच्छा प्वंकूगु खः, तर अमेरिकां थुकियात वास्ता मयात । गुकिया लिच्वः कथं बुश निक्वःगुखुसी राष्ट्रपति जूगु इलय् तकया दुने तालिबानं हाकनं छ्यं ल्ह्वना हल । तालिबानतय्सं अफगानिस्तानया तःगू थासय् आक्रमण सुरु याना हल । छगू तथ्यांक कथं सन् २००४ य् तालिबानतय्सं मुक्कं खुगू थासय् आक्रमण याःगु खःसा २००५ तक थ्यंबलय् २१ गू थासय् आक्रमण यातसा सन् २००६ य् १४१ गू थासय् आक्रमण यात । थुकिया लिसलय् अमेरिकां अफगानिस्तानय् सैनिकतय् ल्याः अप्वयेकेगु व अफगान सेनायात बल्लाकेगु निर्णय यात । तर थुकिं समस्या धाःसा मज्यन । अमेरिकां तालिबानविरुद्ध युद्ध ला त्याकल, तर युद्ध त्याकेधुंकाः अन गुकथं पिहां वयेगु धयागु स्पष्ट योजना दयेकेमफुत । बराक ओबामा ओबामां थःगु चुनावी अभियानया इलय् अफगानिस्तानय् जूगु सैन्य कारवाहीयात समर्थन यानाच्वंगु खः । उबलय् थ्व छगू महत्वपूर्ण युद्ध खः, गुकियात न्ह्याथे यानाः नं त्याकेमाः धयाजूगु खः । जनवरी २००९ य् राष्ट्रपति जुइधुंकाः ओबामां बुशं सुरु याःगु अभियानयात न्ह्यःने न्ह्यः हे अफगानिस्तानय् विदेशी सैनिकतय् ल्याः ३७ हजार थ्यनेधुंकल । अफगानिस्तानय् अप्वयाच्वंगु हिंसात्मक घटनाया कारणं ओबामां थप अमेरिकी सेना अफगानिस्तानय् छ्वयेगु घोषणा यासें अफगानी आम नागरिकयात सरकारप्रति विश्वास ब्वलंकेत थ्व आवश्यक जूगु खँ धाल । अफगानिस्तानय् जूगु चुनावय् तःधंगु गोलमाल जूगु खँ पिहां वलसा हिंसा नं तच्वया वल । थ्व लिपा ओबामां अफगानिस्तानय् थप ३० हजार सैनिक छ्वल । थ्वहे दथुइ सेप्टेम्बर ११या घटनाया झिंछदँ लिपा अमेरिकाया नेभी सिल्सं छगू गोप्य अभियान न्ह्याकुसें पाकिस्तानय् अल कायदाया प्रमुख ओसामा बिन लादेनयात स्यानाबिल । थुकिया लिसें तालिबान व अलकायदा विरुद्धया अमेरिकाया तःधंगु अभियान क्वचाल । ओबामां अमेरिकी सेना लित यंकेगु घोषणा यात । थ्व इलय् वर्तमान अमेरिकी राष्ट्रपति जो बाइडेन उपराष्ट्रपति जुयाच्वंगु खः । बुशया कार्यकालय् अफगानिस्तातया मामिलाय् राष्ट्रिय सुरक्षा परिषदया निर्देशक जुइधुंकूम्ह प्रा. पल डि मिलरं उबलय् हे ओबामाया थ्व निर्णय तःधंगु गलती जुइगु खँ धाःगु खः । वय्कलं धयादीगु दु, ‘थ्व इलय् तक तालिबान तःधंगु दबाबय् लानाच्वंगु खः । संयुक्त राष्ट्र संघ थेंज्याःगु संगठनं नं तालिबानतय् पलाः लिचिले धुंकूगु धाःगु खः, तर तालिबान लिचिउगु मखुस ह्वःताःयात पियाच्वंगु खः । अमेरिकां थः सेना लित यंकेगु घोषणा यायेवं तालिबानयात ह्वःताः चूलात । थ्व घोषणा लिपा ताःहाकः न्ह्याकूगु युद्धया भाषा हे हिला वन ।’ प्रा. मिलर कथं अफगानिस्तानय् आःया गुगु अवस्था वःगु दु, उकिया सुरुवात ओबामा प्रशासनया इलय् जूगु खः । ‘उबलय् ओबामा प्रशासनं थ्व निर्णय गुलि गलत साबित जुइ धयागु अनुमान हे यायेमफुत’ मिलरं धयादीगु दु । डोनाल्ड ट्रम्प ओबामा लिपा डोनाल्ड ट्रम्प राष्ट्रपति जुल । वय्कःयात ला अफगानिस्तानय् छु जुयाच्वन धयागु चिन्ता हे दुगु मखु । उबलय् परराष्ट्र सम्बन्धी फुक्कं निर्णय ट्रम्प थःम्हं हे याइगु । वय्कः अफगानिस्तान युद्ध न्ह्याका च्वनेमाः धयागु पक्षय् दुम्ह हे मखु । मेखे थ्व इलय् तक अफगानिस्तान मुद्दाय् बुश प्रशासनयात अमेरिकीतय् गुगु समर्थन दुगु खः, व समर्थन नं मदयेधुंकल । थ्व हे दथुइ राष्ट्रपति ट्रम्पं थः सल्लाहकारत लिसे छसः तकं मन्यँसे तालिबानलिसे वार्ता सुरु यात, अले अमेरिकी सेनायात अफगानिस्तानय् गुबलय् तकया दुने लित यंकेगु धयागु तिथि नं क्वःछिनाबिल । तालिबानलिसे विदेशी सैनिकतय्त आक्रमण यायेगु शर्त तयाः सम्झौता यात । अमेरिकी सरकार व सेनाया वरिष्ठ भूराजनीतिक सल्लाहकार जुयादी धुंकूम्ह पोजेशा डिजेनरां धयादी, ‘ट्रम्पं अफगानिस्तानया धाथेंया स्थिति छु खः धयागु थुइके हे मफुत, अनया परिस्थिति थूपिं लिसे सल्हा तकं मकाल, गुकिया लिच्वः आः पिहां वःगु खः ।’ डिजनेराया कथं थ्व सम्झौता लिपा तालिबान सत्ता ल्हातय् लाकेगु तयारीइ न्ह्याः वनसा तालिबानयात समर्थन यानाच्वंगु पाकिस्तानं नं दुनें दुनें तयारी यानायंकल । ‘ट्रम्पं तालिबान नेतातलिसे ला सम्झौता यात, तर पाकिस्तानया भूमिकायात वास्ता मयात ।’ अमेरिका व तालिबान दथुइ फेब्रुअरी २०२०य् जूगु सम्झौता कथं अमेरिकी गठबन्धन नेटोया सेना १ मे २०२१ तकया दुने अफगानिस्तानं पिहां वनेमाःगु जुल । अथेहे सम्झौता कथं अमेरिकां न्याद्वःम्ह कैदीतय्त त्वःताबिल, गुपिं हाकनं तालिबानय् हे दुहां वन । ट्रम्पं सम्झौता कथं सेना लित यंकेगु नं सुरु यात । वय्कःया कार्यकाल क्वचाःगु इलय् तक अफगानिस्तानय् मुक्कं २५०० विदेशी सेना ल्यं जुल । डिजेनेरां धयादी, ‘अफगानिस्तानं विदेशी सैनिक लित यंकेगु निर्णय ला सही खः, तर उमित गुकथं लित यंकल व धाःसा पूवंक गलत खः । सेना लित यंकेधुंकाः वइगु समस्याया जिम्मेवारी कायेगु व मेगु प्रशासनयात सही ढंगं जिम्मेवारी लःल्हायेगुलिइ कमजोरी खनेदत ।’ जो बाइडन ओबामा प्रशासनया इलय् उपराष्ट्रपति जुयादीम्ह जो बाइडनया उबलय्या भूमिकायात बेवास्ता यानाः राष्ट्रपति जुइधुंकाःया भूमिकाया बारे खँ ल्हाये मफइगु खँ प्रा. क्रिस्टिन फेयरं धयादी । संरासया अफगानिस्तान मिशनय् पोल्टिकल अफिसर कथं अफगानिस्तान वंम्ह प्राध्यापक फेयरया कथं तालिबान व अफगानिस्तानयात कयाः बाइडनया बिचाः ओबामाया स्वयां बिस्कं मखु । बाइडनया बिचाः धयागु तालिबानयात ध्यान बी हे म्वाः । तालिबान अमेरिकाया निंतिं अल कायदा थें खतरा मखु । प्रा. क्रिस्टिनं धयादी, ‘उकिं आः बाइडेनं सेना लित हयेगु गुगु ज्या याःगु खः व ट्रम्पं याःगु सम्झौताया पालना जक यानाच्वंगु मखु, धाथें ला बाइडेन ओबामाया पालं निसें हे थथे याये चाहे जुयाच्वंम्ह खः ।’ प्रा. क्रिस्टिनं कथं अफगानिस्तानया आः गुगु हालत जुल, उकी बाइडेन जिम्मेवार मदु धायेफइमखु । यदि वय्कलं चाहे जूगु खःसा ट्रम्पया निर्णय हिलेफुगु खः । तर वय्कः थः हे अथे याये चाहे मजू । ‘तालिबानं तःक्वः हे सम्झौता अःखः आक्रमण याःगु दु, थ्व हे त्वह तयाः बाइडेन सम्झौतापाखें पिहां वयेफुगु खः, तर बाइडेनं अथे मयासे ट्रम्पया अभियानयात हे न्ह्याकल ।’ ट्रम्पं सैनिक लित यंकेगु झ्वलय् तालिबानं याकनं अफगानिस्तान कब्जा यायेफइमखु धकाः धयाच्वंगु खः, तर थथे धाःगु छुं न्हि लिपा हे तालिबानं पूवंक अफगानिस्तान कब्जा यानाबिल । आः खँ वइ, अफगानिस्तानय् अमेरिकाया असफलताया जिम्मेवार सु खः ? बुश प्रशासनया निंतिं अफगानिस्तान पुनर्निर्माण स्वयां इराक युद्ध प्राथमिकताय् लात, ओबामाया सेना लित यंकेगु निर्णयं तालिबानयात हिम्मत बिल, ट्रम्पं याःगु सम्झौता तालिबानं बिचाः याःगु स्वयां अप्वः जुल, अले बाइडेनं तालिबान छु यायेफु धयागु अनुमान तकं यायेमफुत । प्यम्हं राष्ट्रपतितय्सं अफगानिस्तानया राजनीतिक नेतृत्वयात अप्वः विश्वास यात, अले तालिबानयात कमजोर तायेकल । थ्व ल्याखं धायेगु खःसा अफगानिस्तानय् आः गुगु अवस्था वल, उकी थ्व प्यम्हं राष्ट्रपति जिम्मेवार धायेमाः ।  "
https://nepalbhasatimes.com/43092,बिचाः,???? ??????? नवमी,सह यायेगु नं हद दइ …..,"नेपाः कृषि प्रधान देय् खः । छगू इलय् थ्व खाद्यान्नय् आत्मनिर्भर । अझ थ्वं थःगु खाद्यान्न उत्पादन विदेशय् नं निर्यात याः । थौं थज्याःगु धापू न्यने । थ्व न्यना बाखं थें जक जुइ । थौं देय् थःगु अत्यावश्यक खाद्यान्नया निंतिं नं परनिर्भर । खतुं थौं देय्या आशाया केन्द्र हे कृषि खः । कृषि क्रान्तिं हे दे सही क्रान्ति निश्चित जुइ । सामान्य जनताया जीवनस्तर सुथां लाकी । तर कृषि क्रान्ति ला छु देशय् थौं ल्यं दुगु कृषिजन्य सम्भावनात नं शिथिल जुजुं वनाच्वंगु दु ।                                                         छखे जनसंख्याया वृद्धि, मेखे स्वदेशी खाद्यान्न उत्पादनय् वयाच्वंगु ¥हासं साधारण जनतायात छछाः नयेत नं कठिन जुजुं वनाच्वंगु दु । जनता खाद्यान्न मूल्यवृद्धिया मारय् निरन्तर लानाच्वंगु दु । अझ विचौलिया, दलालतय् सक्रियता, हस्तक्षेपं खाद्यान्न उत्पादन उपभोक्तातय् थाय् थ्यनीबलय् सयौं प्रतिशत मूल्य थकायेधुंकी । अनेक कारणं थौं सामान्य जनता चौतर्फि शोषणय् लानाच्वंगु दु । भाजु नयनराज पाण्डे नेपाली भाय्या नांजाःम्ह उपन्यासकार खः । वय्कःया उपन्यासया मू विषय तराई क्षेत्रया जनजीवन खः । वय्कलं हालय् छगू अन्तर्वार्ताय् धाइ, ‘जि छुं दँ लिपा तराई वने । तराइया ग्रामिण क्षेत्रय् नं थाय्थासय् लँ थ्यनेधुंकल । तर लँया जःखःया बुँत खालि, बालिनालिया छुं ज्या जुयाच्वंगु खनेमदु । कारणवश थ्वः थ्वः ल्याय्म्हत अधिकांश विदेशयु ज्या याः वन । उकिं बुँइ ज्या याइपिं ल्याय्म्हपिं जनशक्ति मदुगुलिं कृषि उत्पादनय् झंझं शुन्यतां थाय् कया यन । खाद्यान्न उत्पादनया बुँइ बरु थौंकन्हय् ध्यबा दुपिंसं पःखाः दनाः घेराबन्दी याना हयाच्वन ।’ उपत्यकारजुया संकेत शायद आः तराई नं खाद्यान्न व्यापार स्वयां जग्गाया व्यापारपाखे उन्मुख जुयाच्वन । नेपाःया खाद्यान्न भण्डार धकाः नांजाःगु तराइ । थौं अनेक कारणवश खाद्यान्न उत्पादनपाखें विमुख जुया वनाच्वंगु दु । पहाड पर्वतपाखे नं युवाशक्तितय् विदेश गमनं कृषि उत्पादनय् बांमलाक प्रभाव लाका हइ । सहरपाखे जागिर नयेगु, व्यापार यायेगु उद्देश्यं नं बसाइ सराइ याना वयेगु प्रवृत्तिं नं पहाड पर्वत झंझं उजाड जुजुं वयाच्वंगु दु । अनेक कारणवश थौं देशय् कृषि ख्यःप्रति जनताया आत्मबल, मनोबल छ्वासुया वनाच्वंगु दु । देशय् आर्थिक उन्नतिया निंतिं थ्व तसकं हे गम्भिर कुसंकेत खः । कृषि क्षेत्रया खँ जक मखु । सर्वसाधारण जनताया पक्षय् देय्या छुं ख्यलय् नं छुं जुयाच्वंगु मदु । खः, दुपिं फुपिनिगु निंतिं नेपालय् नं थौं अति विकसित देसय् दुगु सुविधा सहज जुइ । छुकिया नं कमी जुइ मखु । तर देय्या विकासया मापदण्ड छम्हू मनूतय् उन्नति जुइ फइमखु । जब तक आम जनताया आधारभूत आवश्यकता सुनिश्चित जुइमखु । अबलय् तक देशं विकासया दावा याये फइमखु । याये दइमखु । तर । अत्यन्त दुःखया खँ देय्यात हाँके याइपिं देय्या राजनीतिक शक्तितय् थौं देय्या आमजनताया सी म्वायेगु अवस्थाप्रति चिउताः तयेगु फुर्सद मदु । शक्ति, कुर्सिया निंतिं त्यःगु मत्यःगु कर्म यानाः थःगु शक्ति प्राप्तिया लिप्साय् चुर्लुम्म दुनाच्वंगु दु । थौं देय्या राजनीतिज्ञत शक्तिया खेलय् थुलि मस्त इमिसं थःगु स्वार्थ बाहेक देय्या जनताया विषयय् छुं हे विचाः यानाच्वंगु मदु । देय्, जनताया भाग्य देय्या राजनीतिया ल्हाती लानाच्वनी । तर विकृत राजनीतिं देय्या जनताया भाग्य अन्धकारय् लाकी । गुगु अन्धकार थौं देश, जनताया न्ह्यःने व्याप्त जुयाच्वंगु दु । छम्ह बुद्धिजीवीं धाइ, थनया प्रगतिशील क्रान्तिकारी समाजवादी धाःपिंसं भाषणय् गरिबी निवारणया खँ ल्हाइ । दीनदुःखीतय् राहतया निंतिं निगः, प्यंगः ध्यबा ह्वली । सहानुभूतिया भ्रम थनी । तर राजनीतिक नेतृत्वया यथार्थय् गरिब निर्मूल यायेगु उद्देश्य जुइमखु । गरिबीतय् दुःखयात क्यास यानाः खेती यानाः इपिं शक्तिइ वइ । चुनावय् भोट संकलन याइ । थौं देय्या धुर्त नेतातय् निंतिं जनताया गरिबी लुँया ख्यें थ्वइम्ह झंगः जुयाबी । यथार्थय् गरिबी इमिगु निंतिं राजनीतिक खेलया तुतां जुइ । थुकियात निर्मूल यात कि छलछाम, धुर्त राजनीति म्हितेगु पन्जा हे दइमखु । उकिं गरिबीया नामय् तालतुल ज्या क्यनी । निगः, प्यंगः जाकि ह्वली, स्वयं गरिबी अन्त्य यायेगु ज्या इमिसं याइमखु । थौं देय्या राजनीति गरिबमारा, दलाल, विचौलिया कमिसनखोरी, भ्रष्टाचारीतय् संरक्षणय् न्ह्याइ । देय्या सम्पूर्ण आर्थिक गतिविधि विचौलिया दलालतपाखें संचालित जुइ । विदेशी आर्थिक दलाल जुइ पल्के थूपिंसं देशय् आर्थिक विकास यायेगु छाय् स्वइ ? छाय् कपाः स्याकी ? देशय् सामान्य जनताया हीत, कल्याणयात ध्यानय् तयाः न्ह्याइगु आर्थिक क्रान्ति मन्ह्याःतले आम जनताया आर्थिक अवस्था झं झं कष्टप्रद जुइ । विद्यमान राजनीतिं थज्याःगु सर्वसाधारण जनपक्षय् छुं ठोस ज्या याइ ! आशा याये थाय् मदु । आम जनतायाके सह यायेगु बाहेक मेगु लँपु मदु थौं । तर छता न्ह्यसलं जनताया नुगलय् कुतिं न्यानाच्वनी ….. सह यायेगु नं हद दइ ’ …."
https://nepalbhasatimes.com/42548,बिचाः,???? ??????? अष्टमी,विकृत राजनीतिक संस्कार,"नेपालय् थौंकन्हय् अध्यादेश राजनीतिक दाउपेचया न्हूगु ल्वाभः जुयाबिउगु दु । संसदीय व्यवस्था अन्तर्गत अध्यादेश छगू निश्चित आवश्यकता पूवंकेगु निंतिं हयेगु प्रावधन दुगु खःसां थौं थुकीयात थः व थःगु दलयात अःपुकेगु कथं जारी यायेगु ज्या जुयाच्वंगु दु । संवैधानिक परिषद् सम्बन्धीया अध्यादेश निसें दल विभाजन तकया अध्यादेशं संसदीय व्यवस्थायात क्वाःतुकेगु स्वयां झन् झन् कमजोर यायेगु ज्या जुयाच्वंगु दु । केपी ओली प्रधानमन्त्री जूगु इलय् दल विभाजन सम्बन्धी वःगु अध्यादेश गलत अले शेरबहादुर देउवा प्रधानमन्त्री जुइधुंकाः वःगु अध्यादेश पाय्छि खः धायेगु कुतः नं जुयाच्वंगु दु । राजनीतिक संस्कारया दुने खँल्हायेगु खःसा छगू दलं हःगु सहि व मेगु दलं हःगु पाय्छि मजू धकाः धायेगु आधार मदु ।                                                         चाहे ओली सरकारं हःगु जुइमाः वा देउवा सरकारं हःगु जुइमा, निगूलिं अध्यादेश छगू निश्चित स्वार्थ अन्तर्गत वःगु पुष्टि जुइधुंकूगु दु । उकिं छगूया पक्ष पोषण यायेगु व मेगुया विरोध यायेगु छुं अर्थ मदु । निगुलिं अध्यादेशं देय्यात थप अस्थिर व जटिल अवस्थापाखे यंकी । सत्ता जोगे यायेत माःगु आवश्यक ल्याः खाकेगु निंतिं राजनीतिक दल विभाजन यायेगु राजनीतिक दाउपेचं अन्ततः संसदीय व्यवस्थाय् नकारात्मक लिच्वः लाकी । छगू निश्चित दलया राजनीतिक स्वार्थया निंतिं हयाच्वंगु थज्याःगु अध्यादेशं छुं ईया निंतिं छुं छुं राजनीतिक दलतय्त लाभ जूसां कन्हय् उकीया अःख लिच्वः थःगु दलयात नं लाइ धयागु हेक्का अज्याःगु राजनीतिक दलतय्सं पक्कां तःगु जुइमाः । थौं विपक्षी दल दुने म्हितेगु निंतिं अज्याःगु अध्यादेश उपयोगी जूसां भविष्यय् उकीं थःगु तुति पालेफइगु अवस्था दयाच्वनी । अध्यादेशया विकृत राजनीतियात सामान्य राजनीतिक संस्कार खः धकाः थौं परिभाषित यायेगु ज्या अथें नं स्वभनिय विषय मखु । थुकीया नाप नापं राजनीतिक दल व राजनीतिक दलया नेतातय्सं क्यनाच्वंगु अपरिपक्वतां जनताया निंतिं धकाः राजनीति याइपिनि आगं उलेगु ज्या नं यानाबिउगु दु । छखे थः सतिगु राजनीतिक दलं हःगु फुक्कं अध्यादेश निसें ज्याखँ पाय्छि अले मेगु दलं याःगु वहे ज्या गलत धायेगु संस्कार ब्वलनाच्वंगु दु । थःगु सरकारं हःगु अध्यादेश देय् व जनताया निंतिं अले मेगु दलया सरकार जूगु इलय् वःगु अध्यादेशं लोकतन्त्रयात खतरा जुइगु दलतय्सं दाबी यानाच्वंगु दु । मेखे अज्याःगु राजनीतिक नेतातय्सं लाभ प्राप्तिया निंतिं क्यनाच्वंगु दल बदलया आचारणं वर्तमान नेपाःया राजनीतिया ख्वाःपा क्यनाच्वंगु दु । सर्वोच्च अदालतया फैसला लिपा नेकपा विभाजन जुयाः एमाले व माओवादी केन्द्र जुइधुंकाः रामबहादुर बादल निसें लेखराज भट्टं तक मन्त्री तिके यायेगु निंतिं याःगु दल परिवर्तन छगू असामान्य घटना खत । वयां लिपा जनता समाजवादी पार्टी निगू खेमाय् विभाजन जूगु इलय् मन्त्री पद नापं पार्टी दुनेया थःगु क्याम्प हिलेगु ज्या जूगु खः । प्रेम आले लगायत नेतात मन्त्री पद बीगु खःसा शेरबहादुर देउवायात विश्वासया मत तयेफइगु कथं याःगु सहमतिया बुखँत नं पिहांमवःगु मखु । वयां लिपा आः एमाले विभाजनया इलय् मुख्यमन्त्री निसें मन्त्री पदया भागबन्दाय् थःगु मुद्दा व एजेण्डा त्वःतूगु घटनाक्रमत ताजा हे तिनि । राजनीति छगू सिद्धान्तया लिधंसाय् जुइ । व हे सिद्धान्तया मूल्य व मान्यताया बः कयाः राजनीतिक दलत जनताया न्ह्यःने वनेगु खः, योजनात दयेकेगु खः । जनतायात व हे सिद्धान्तय् वयेत प्रेरित याइपिं अज्याःपिं हे राजनीतिक दलया नेतात खः । तर सिद्धान्तया खँ थौं छगू कन्हय् मेगु हे जुइगु जुइधुंकल । थज्याःगु अवस्थाय् जनसमुदाय नाप कबुल याइगु बचं नं पक्कां हिलावनीगु स्वभाविक खः । थुकिं जनतां प्राप्त याइगु धइगु केवल धोका जक खः । गन तक राजनीतिक नैतिकताया सवाल दु, थुकीयात राजनीतिक पतन धायेगु हे पाय्छि जुइ । तत्कालीन जनता समाजवादी पार्टी दुने महन्त ठाकुर पक्षं ज्वंगु लँपु थुकीया छगू दसु खः । केपी ओलीं याःगु संसद् विघटनया ज्या प्रतिगामी खः धायेगु अले व हे प्रतिगमनया नेतृत्व याःम्ह ओलीया ल्यूल्यू सत्ता गठबन्धन याना वनेगु गुलि तक पाय्छि खः ? ठाकुर नेतृत्वया उगु पुचः जक मखु थौं वयाः नेकपा एमाले दुने स्वंगूगु धार धकाः जुयाः च्वंपिनि अवस्था नं अथेहे खः । केपी ओलीं निरंकुशता लादे याःगु, प्रतिगमन याःगु, अधिनायकत्व हयेत स्वःगु, संघीय व्यवस्था, लोकतन्त्र व गणतन्त्रयात सिधयेकेत स्वःगु धासें सतकय् भाषण याःपिं थौं व हे केपी ओलीयात अध्यक्ष स्वीकार याना च्वनेगु अवस्थाय् छाय् वल ? न ओलीं आः तक प्रतिनिधिसभा निक्वः तक विघटन यानागु गल्ती जुल धकाः माफी फ्वंगु दु न पार्टी दुने आत्मआलोचना हे याःगु दु । यदि अथे मयायेकं हे हानं प्रतिगमनया मतियार धकाः थःपिंसं न्ववाःम्ह व्यक्तियात हे पार्टी अध्यक्ष धकाः गुकथं नाला कायेफुगु ? वर्तमान अवस्थाय् नेपाःया राजनीतिइ खनेदुगु थज्याःगु विकृत संस्कारं कन्हय् देयात सुसंस्कृत व समृद्ध देय् दयेकीगुलि लिच्वः लाकी । म्हिगः जुजुतय् निरंकुश शासनया इलय् नं छुं व्यक्तित सत्ता, पद व लाभया निंतिं थःगु सिद्धान्त व बिचाःयात त्वःता मवंगु मखु । तर लोकतन्त्रया दुने नं अज्याःगु हे विकृति वयाच्वंगु धइगु लोकतन्त्रया निंतिं तःधंगु हाथ्या खः । संसदीय व्यवस्थाय् दयाच्वंगु विकृतिं सामान्य जनताय् निराशा ब्वलनाच्वंगु जक मखु भविष्यय् देया नेतृत्व याइपिं तकं थज्याःगु चक्रब्यूह दुने तक्यनाच्वंगुलिं लोकतन्त्रया भविष्य हे खतरा लाइगु खःला धाइगु ग्याःचिकु ब्वलंगु दु । लोकतन्त्रयात जीवन्त व स्वच्छ यानातयेगु खःसा वर्तमान अवस्थाय् नेपाःया राजनीतिइ जुयाच्वंगु विकृति व विसंगतियात चुइका छ्वये हथाय् जुइधुंकल ।"
https://nepalbhasatimes.com/43138,बिचाः,???? ??????? एकादशी,न्हूगु गठबन्धनया सम्भावना गुलि दु?,"काँग्रेस, माओवादी, एकीकृत समाजवादी व जसपाया आःया गठबन्धनं मन्त्रिमण्डलया पूर्णता बीफुगुृ मखुनि । थ्व सिकं नं काँग्रेस एमसिसीया हर्ताकर्ता हे खः धाःसा माओवादी, एस संशोधन मयायेकं पास यायेमजिउ धकाः धाइगु पक्षय् दु, जसपाय् दुने डा. बाबुराम भट्टराई छम्ह जक व्यक्तिगत रूपं एमसिसीया पक्षय् दु धाःसा उपेन्द्र यादवपिं थ्व सवालय् मौन च्वनेगु हे कतिलाः धकाः धाइगु दु । मेखे काँग्रेस सत्ताया पुलांम्ह खेलाडी जुयाः कर्मचारीतन्त्र, सेना, पुलिस आदिइ नं पकड दुगु शक्ति खः धाःसा मेपिं पुलांगु सत्ताया संयन्त्रनाप संघर्ष याइपिं व आः जक भचाभचा दयेका हःपिं खः ।                                                         पुलांगु दरवारया पक्षय् ज्या याना च्वंपिसं नं दरबार मदयेवं छुं ज्याखँ यायेमाल धाःसा ज्या काइगु शक्ति नं नेपाली काँग्रेस हे खः धाःसा माओवादीं नेपालय् दरबार उडे यानाः इमित हाःनाः मदयेका बिउगुलिं माओवादीयात ला मिखा बागलं नं स्वयेमयःगु खँ ला पिहाँ वयाच्वंगु हे दु । छुं पदय् मदुसा प्रचण्डयात लीगु ज्या मयाःसा ला जा नःगु हे पचे मजुइपिं ख्वाः वःपिं मनूत नं झीसं खना हे च्वनागु दु । माओवादी नायः प्रचण्डं आःया सत्तारुढ गठबन्धनयात क्वःथलेगु कुतः जुयाच्वगु तर गठबन्धन कायम हे यायेगु खँ एमसिसी न्वकू फातिमा सुमार नेपाः वयेसिकं न्ह्यः हे न्ववाःगु खः । फातिमा सुमारया भ्रमण जुयाच्वंगु इलय् माओवादी नायः प्रचण्ड व माधव कुमार नेपाल संशोधन मयासें एमसिसी पास मयायेगु पक्षय् खनेदुगु व एमालेया नायः केपी शर्मा ओलीं धाःसा थःपिं सरकारय् दुबलय् पेश यानागु खः, तर आः प्रतिपक्षय् दुगुलिं सरकारी पक्षया धारणा नि न्हापां वयेमाःगु खँ पिकाल । थ्व धुंकाः हे एमसिसी पास यायेगु नितिं काँग्रेस एमालेया गठबन्धन तयार यायेफुगु खँ नं पिहाँ वःगु खः । स् वयं शेर बहादुर देउवां केपी ओलीयाथाय् दूत छ्वत धाःगु खँ नं पिहाँ वःगु खः । हानं थ्व हे झ्वलय् सरकारं हःगु न्यूनतम मंकाः ज्याझ्वलय् एमसिसीया खँ ग्व ? धकाः भाषणय् न्ह्यसः छूगु नं खः धाःसा लिपा शेर बहादुर देउवां थ्व खँ प्रचण्डं मतयेकूगु धकाः नं धाःगु खः । थ्व खँ नं थुथाय् न्ह्यथने बहः जू । थ्व स्वयेबलय् अमेरिकां हे आः एमसिसी पास यायेगु नितिं काँग्रेस एमालेया गठबन्धन तयार याके बीगु खःला धाइगु नं आशंका जुइगु स्वाभाविक हे खः । केपी ओलीया सरकारं निक्वःतक संसद विघटन याःगुयात प्रचण्ड व माधवपिसं प्रतिगमन धकाः धाःगुया अर्थ नेपालय् संघीयता, गणतन्त्र व धर्मनिरपैक्षतायात सिधयेकेगु कुतः कथं ज्या जूगु धकाः धाःगु खः । नेपलाय् संघीयता खारेज जुइमाः, अभिभावकया रूपय् जुजु तयेमाः अले हिन्दू राष्ट्र जुइमाः धकाः ला प्रत्यक्ष जुजुवादी व हिन्दूवादी ला हालाच्वंगु हे दु । भारतय् भाजपा सरकार वा संस्थापन पक्ष नं थुकिया पक्षय् दु धकाः खँ पिहाँ वयाच्वंगु हे खः । थुकी भारतीय प्रधानमन्त्री ला ब्याकय् दुगु हे जुल, न्ह्यःने सनाजुइगु ज्या उत्तरप्रदेशया मुख्यमन्त्री आदित्यनाथ योगीं यानाच्वंगु जुल । थन राष्ट्रपति शासन वइगु, संकटकाल न लगे जुइफइगु धाइगु हल्ला नं न्यनाच्वंगु व न्यंंके बियाच्वंगु खः । अले केशर बहादुर विष्ट थुज्वःपिं पूर्व पञ्चत न सगठन चायेकाः मनू मुंकाः जूगु हे खः । थुलि जक मखु नेपाःया औपचारिक नां हे संघीय लोकतान्त्रिक गणतन्त्र मखसें नेपाल धकाः जक च्वयेगु धकाः नं परिपत्र जूुगु हे खः । थ्व स्वयेबलय् केपी ओलीया सरकार दुबलय् राजतन्त्र पुनस्र्थापनाया निति खिचडी थुइगु ज्या जुयाच्वंगु खनेदु । मेखे केपी ओलीयात नं बयलगाडाया खँ ल्हाइम्ह गणतन्त्र विरोधी धकाः ला धयाच्वंगु हे खः । संघीयताया आन्दोलन जुयाच्वंगु इलय् संघीयता विरोधी पुलांगु दरबारिया शक्तितसें जुजुया थासय् केपी ओलीयात नेता माने याःगु तर माओवादीनाप एकता यानाः चुनाव ल्वायेगु व एकीकरणया ज्या याःबलय् ओलीयात त्वःता वंगु खँ नं न्ह्यथनेबहः जू । नेकपा जुयाच्वंगु इलय् नेकपाया ख्यलय् चीनया राजदूतया खँ चले जूगु खनेदुबलय् दरबारियातसें नं काँग्रेसलिसे गठबन्धन दयेकेत स्वःगु व भारतीयतसें नं काँग्रेसयात हे ल्हाःतय् काःगु खँ पिहाँ वःगृ खः । थुथाय् भारतय् नं काँग्रेस आईया समर्थक बुद्धिजीवीपिं गणतन्त्रयात ल्यंकातयेमाः धाइगु पक्षय् वनाः नेकपाया समर्थक जूगु व भाजपा वा भारतीय संस्थापन पक्ष जुजु हयेगु पक्षय् खनेदुगु खँ नं खनेदुगु खः । चीनया राजदूतं नेकपाया एकता बचे यायेत केपी ओलीं त्याग क्यनेमाः धकाः धाःगु व वयांलिउ केप ीओली भारतपाखे फस्वयाः लिनावगु इलंनिसें नोपलय् हानं मेगु गेम खनेदुगु खः । भारतीय जासुसी संस्था रअया नायः सामन्त गोयल नेपाः वयाः केपी ओलीनाप चान्हय् ३ घौ खँ ल्हाःगु प्रकरणं निसें मेगु गेम सुरु जूगु थुथाय् न्ह्यथनेबहः जू । थ्व गेमकथं हे संसद विघटन जूगु आकलन दु । थुकियात नेपाली काँग्रेसं नं विरोध याःसां छगू हे मोर्चा दयेकाः आन्दोलन यायेगु धाइगु प्रस्तावयात धाःसा काँग्रेसं अस्वीकार यात । देउवायात प्रधानमन्त्री जुइमाल धकाः रामचन्द्र पौडेलपिसं धालं नं सफल मजुृइगु ज्याय् ल्हाः तयेमखु धकाः देउवा सुम्क हे च्वनाबिउगु खँ नं लुमके बहः जू । प्रचण्डं थःगु एजेन्डा संघीयता, गणतन्त्र व धर्मनिरपेक्षताय् काँग्रेस व एमाले थुज्वःगु संसदवादी दलतय्त नं हयेत सफल जूगु धाइगु तःधंगु खँ खः । तर संसदवादी दलतय्त हे प्रधानमन्त्री बियाः थ्व ज्या सफल याना काःगु खः । संसदवादीत वैचारिक रूपं हे संघीयता, गणतन्त्र व धर्मनिरपेक्षताया पक्षय् वःगु मखु । अथे जूगुलिं यानाः थ्व पक्ष दुस्यः बल्लायेधुंकूगु पक्ष मखु । केपी ओलीया योजनायात असफल यायेत देउवायात प्रधानमन्त्री दयेकाः न्ह्यायेत ला सफल जुल । तर पुलांगु सत्ताया तत्वतसें आः देउवायात हे ल्हाःतय् कयाः देउवा व केपी ओली मिले याकाः थःगु योजना न्ह्याकेत स्वइगु संकेत ला खनेदयेधुंकूगु दु । उकिं आःया स्थिति संगीन हे खः । मेखे केपी ओलीं एमाले दुने थः जोरापिं नेतातय्त प्यंकाः चेलाराम व चेलाराम मखुसां सुद्र्यःचिं व पार्टीया नां चुनाव ल्वायेत माः धकाः धाइपिनि जमात मुंका तःगु दु । अन दुने ओलीयात च्यालेन्ज यायेफुपिं खास मनूत मदु । अले सुप्रिप कमाण्डर बराबर जुल । तर माओवादी दुने नं लोभीपिं आपाः दयाः लवः मदुसां एमालेय् वनेत स्वइपिं दयाः म्यानेज यायेत हे थाकुगु अवस्था जुइधुंकल धाःसा माधव नेपालया हालत ला वसिकं भज्यं । मन्त्री जुइमखन धाःसा ला मेगु हे पार्टी चायेके धाइपिं दु । उपेन्द्र यादवया हालत नं उकथ हे दु । अथे जुुयाः हे मन्त्रिमण्डल गठन जुइत लिबाःगु खः धकाः ला पिहाँ वयाचवंगु हे दु । थुज्वःगु हे अवस्था जुयाच्वन धाःसा थ्व हे त्वहलय् देउवां त्वहःमदु त्वहः दयेकाः नं न्हूगु गठबन्धन धकाः एमाले व महन्थ ठाकुरया लोसपा नाप गठबन्धन तयार यायेफु । आःयात न्हूगु गठबन्धन दयेकेत धाःसा संविधान कथं प्राविधिक समस्या दु । सरकार अल्पमतय् मलाःसें गथे मिले जुइ? थ्व हे समस्या खः । एमसिसी पेश यात धायेवं राष्ट्रिय जनमोर्चां ला समर्थन त्वःती । तर मूल समर्थन त्वःते माःपि धाइपिं माओवादी व एस पार्टी हे खः । इमिसं हे गठबन्धन दयेकूगु जूगुलि इमिसं हे त्वःतीमखु जुइ । थ्व हे ल्याखं जक थुगु गठबन्धन कायम जुयाच्वंगु खःकि?"
https://nepalbhasatimes.com/42630,बिचाः,???? ??????? दशमी,जनतां निर्णय यायेमाःगु दु ! अविलम्ब,"छगू अन्तर्वार्ता । टि.भी. । भूतपूर्व प्रधानमन्त्रीलिसे काःगु । प्रश्नकर्तां न्यनी, ‘छिगु प्रधानमन्त्रीकालय् देशय् न्ह्यथनेबहगु विकास छु छु जुल ? कृपया सीके फइला ?’ प्रधानमन्त्रीजुं छु छु धाइ, बमन याइ । न्हाय्पं तिंस्वाकाः उत्सुक जुयाः न्यनेत स्वया । भूपू प्रधानमन्त्रीजुं तसकं गर्व यानाः लिसः बी ….. ‘धरहरा, रानीपुखु, दरवार स्कुल ….. । लिसः न्यने । न्यना च्वनाम्ह जितः म्हछम्हं फ्वतः फ्वतः वःथें जुइ । म्ह चें चें धाइ । म्हछम्हं चासुइ । भूपू प्रधानमन्त्रीजुया लिसलं जितः ला आल जिं जू थें च्वं । जितः ला च्वनां च्वने मजिल । छुं न छुं तःधंगु विकास कार्यया फेहरिस्त न्ह्यःने तइला ।                                                         देशय् थःगु शासनकालय् याःगु अनेक संवृद्धिया हिसाब किताब न्ह्यब्वइ ला ! वां खानाः आशा याये । तर लिसलय् भूपू प्रधानमन्त्रीं ‘धरहरा, रानीपुखु पुनःनिर्माणयात हे थःगु कार्यकालया चमत्कारपूर्ण विकासया रुपय् प्रस्तुत यात । खः, तःभुखाचं क्षति जूगु धरहरा, रानीपुखूया पुनःनिर्माण जूगु खः । उकी शंका मदु । तर थःगु कार्यकालया उल्लेखनीय विकासया उपलब्धिकथं थुकियात भूपू प्रधानमन्त्रीं दावा याये ल्वःला ? थ्व हास्यास्पद, गाइजात्रे लिसः मखुला ? अन्तर्वार्तायात न्हाय्पं बियाः एकचित्त यानाः न्यने । भूपू प्रधानमन्त्रीजुं लिसः छु सुरय् बिउगु जुइ ? छम्ह प्रधानमन्त्रीया पद ग्रहण याइम्ह व्यक्तिं देय्या विकास छुकियात धायेगु ? विकासया अर्थ छु खः ? छु जुइ ? छु जुइमाः ? कमसेकम मूलभूत अवधारणाय् स्पष्ट जुइमाःगु खः । राष्ट्रिय विकास धायेबलय् छु छु कार्यक्रम सम्पन्न यायेमाः । याये माली ? देशय् जनताया गज्याःगु उन्नति प्रत्याभूत जुइमाः ? जनताया आर्थिकस्तर गुकथं थहां वयेमाः । विकासया अनेक आयाम दइ । विकासया अनेक ख्यः दइ । तर आश्चर्य ! भूपू प्रधानमन्त्रीं थःगु कार्यकालया विकासया मापदण्डकथं धरहरा व रानीपुखूयात न्ह्यथनी । न्यने, ख्वये ला ? न्हिले ला जुइ । तर नुगः भचा याउँसे च्वनी जब जिं सीके व अन्तर्वार्ता गाइजात्रा पर्वया अन्तर्वार्ता खनी । अन्तर्वार्ता बिउम्ह नं सक्कलिभूपू प्रधानमन्त्री मखया च्वन । भूपू प्रधानमन्त्रीया नामय् हःम्ह गाइजात्रे प्रतिनिधि पात्र जुयाच्वन । मनय् सन्तोष नं लुल । हास्यव्यंग्यं जाःगु अन्तरर्वार्ता यथार्थय् गाइजात्रा पर्वय् जूगु खःसां थौंया सदाबहार गाइजात्रे यथार्थया मार्मिक चिन्तन उकिं दुरुस्त च्वंगु किया बिउगु जुयाच्वन । थौं छम्ह पासां फोनय् धया हइ ‘जितः थ्व नेतातय् ख्वाः हे स्वये मास्ति मवयेधुंकल । सः हे न्यने मययेधुंकल । डाक्टरतय्सं धाइ तनावय् च्वने मजिउ । मनयात शान्तस्थितिइ तयेमाः । गथे यानाः मन शान्त याये फइ ! रेडियो न्यंसां व हे नेतातय् ल्वापु । टि.भी स्वःसां नेतातय् ल्वापु । देश विकास, जनताया उन्नति बारे छुं हे न्यने दुगु मखु ….. खालि मन स्यंकीगु खँत जक न्यने …..’ पासां हीमी चायाः फोनं धया हःगु खँ, थौं अधिकतम जनमानसया मनोवैज्ञानिक स्थितियात प्रतिविम्बित याना क्यनी । राजनीतिक स्वार्थं भः भः न्हुया जुइपिं छम्हु मनूत व थौंया देय्या कटु राजनीतिक परिस्थितिं अधिकांश देशवासीतय्त तनावग्रस्त यानाच्वंगु दु । देश जनताप्रति भिं जुइगु छुं ज्या जुइ धइगु भ्याः भचा हे आशावादी जुइगु परिस्थिति देशय् मदु । थौं नेतातय् दथुइ थःथःगु स्वार्थया लागि निकृष्ट वाकयुद्ध जुयाच्वनी । विभिन्न दल नेतात दथुइ देय् जनताया विकास, उन्नतिया लागि सकारात्मक प्रतिस्पर्धा जुइमाःगु खः । तर अःखः नितान्त व्यक्तिगत पद, शक्तिया लागि ल्वानाः देय् जनतायात हे छखे तयाः इपिं थःथःगु अहंकारया तृप्तिया लागि अनेक जालझेल, षडयन्त्रय् रमे जुयाच्वनी । पिनें जनता, देशया स्वार्थया लागि धकाः दावा याइ । तर नेतातय् ल्वापुइ थःगु निजी स्वार्थ बाहेक छुं दइमखु । थौं देशय् विभिन्न दलत कुचा कुचा दला वंगु दु । दलया स्वार्थ स्वयां नेतातय् अहं, स्वार्थया हावी जूगु कारणं अ·भ· जुइ । दलत पिनें ततःधंगु नारा क्यनाः यथार्थय् जालझेल यानां जिल ला, हुले यानां जिल शक्तिइ आरोहण यायेगु कासाय् दुनाच्वनी । थौंया राजनीतिक परिस्थितिं संकेट याइ, देय्या राजनीतिक परिस्थिति थथे हे अराजक नेतातय् जालझेलया शिकार जुयाच्वनीगु खःसा, देशं सलंसः दँतक थुकिया दुष्परिणाम भोगे याये माली । भविष्यवाणी याये फइ ! आः देश जनतां विचाः यायेमाःगु ई वःगु दु । देशय् जनता देय्या लागि वैकल्पिक राजनीतिक नेतातय् खोजी यायेमाःगु दु । आम जनता गम्भिर जुइमाःगु दु । खोजी गुकथं सम्भव जुइ – शान्तिमार्गं वा जनतां निर्णय यायोमाःगु दु । अविलम्ब !"
https://nepalbhasatimes.com/42669,बिचाः,???? ??????? एकादशी,बुँइ द्वँह चाःहिइकाः वा लइ,"जिमि मांया नां लक्ष्मी प्रधान, बाःया नां देवीप्रसाद प्रधान । जि वि.सं. १९९४ सालया रामनवमीकुन्हु पाल्पा तानसेनया असन त्वालय् बूगु । जिमि छेँजःपिं स्वीन्यम्ह दु । जिमिगु छेँ तखा । दलान नं तकू, लुखा नं यक्व दु । दलान च्वसं बैठक क्वथा, बैठकं च्वय् मातं । मातंयात सिक्वाः नं धाः । मातनय् झ्वलिक्क क्वथा दु । मातनं च्वय् बइगः । बइगः नं तकू । छगू कुनय् फः दु, अन तरकारि द्वँचिंक तयातइ । छगू कुनय् अगेना दु, लिक्कसं निप्वाः भुतू दु । सिजःया तपेसय् जा थुइ, बाताय् जाकि सिली । धलं लः प्वंकी । धवः पन्यू नं ततःधं । जा दासि वलकि च्यानाच्वंगु सिँ लिकाइ, तपेसय् पुसा तइ, मिया रापं जा बुकी । ब्रम्हू नं जा थुइ । निप्वाः भुतुलिइ केँ देछुइ, अप्वः धयाथें चनाया केँ, गबलें गबलें माय्, रहर, मस्यां केँ नं खुं ।                                                         अगेनाय् नया कराहीलय् दुरु क्वाकी । क्यबय् थीथी तरकारि सः, उलिं मगाःसा न्याना नं हइ । ज्या याइपिं दु । जिमि छेँज्या छुं नं यायेम्वाः । बाः जमिन्दार, जिमि थाय्थासय् बुँ दु, बुँ यक्व दु । ३०० विघा नं अप्वः दु धाइ । भैरहवां बुटवल वनेगु लँय्, देवदह वनेगु लँय् दकलय् यक्व बुँ दु । बुँइ वा सलकि वामा ध्यनाः बुँइ हे तयातइ । अले वामा बँय् लानाः द्यःने द्वँह निम्ह चाःहिइकी । थथे यायेगुयात ‘दौडी याकेगु’ धाइ । व धुंकाः ज्या याइपिंसं क्वय् हाःगु वा दक्व ल्ययाहइ । हासाय् तयाः वा छखे, धू छखे याइ । अनं लिपा वा दक्व भकारिइ स्वथनी । जिमि थाना कापःया पुतु चिइगु भान्तां लं फिइगु । जांघावाल सुरुवाः न्ह्यायेगु । छेँजः यक्व दुगुलिं बाःपिंसं थान का थान कापः न्याना हइ । बालिघरे दमाईतय्त लं सुइके बी । छेँजः सकलसित लं सुया बिउगु वापतय् ध्यबा व अन्न ज्याला बी । अप्वः धयाथें जिपिं तःकेहेंपिं नाप कतांमरि म्हितेगु । ग्वाखं प्वालय् कतांमरियात बाः¥हाः तयेगु, कापतं त्वपुइगु । मांपिंसं कःनि, मुस्या सियाः हयाबी । तःकेहेंपिं नापं यंकधाला म्हितेगु । कतांमरि बाः¥हाः पिकयाः भ्वय् नयेगु । क्यबय् दुगु तपाः लप्ते कया हयेगु । उकी कःनि, मुस्या तयाः भ्वय् धकाः नयेगु । भचा तःधिकः जुइकाः दाजुपिंनाप भुतिमालि नं ब्वयेका, तचामाकु नं म्हिता । गबलें गबलें ला ख्वपि नं म्हिता, गालय् ख्वःसिं कि ध्यबा कि च्याम्पति ह्वायेगु । गालय् दुहां वंगु थःपिंत कायेगु । जिमि बाः व कान्छाबाःपिनि बनेज्या नं दु । बुटवलय् घ्यःया बनेज्या । पहाडय् च्वंपिंके घ्यः न्याना हइ । ज्या याइपिंसं तग्वःगु कराहिलय् तयाः खारे याइ । खारे यानाः टिन टिनय् जायेकी अले कलकत्ता व बनारसय् मीत छ्वइ । सलाइया बनेज्या नं याः । सराफिया ज्या भारु, नेरु ग्ययेगु ज्या नं याः । जिपिं मचाबलय् बाः नं छेँय् हे गुरु तयाः जिमित आखः ब्वंकेगु शुरु यात । संस्कृत व अंग्रेजी ब्वना । जिमिगु त्वालय् पाठशाला चायेकल । जि व पुष्पलता (बाखं च्वमि) नापं अन ब्वं वना । सहशिक्षा बनारसं वःम्ह ब्रम्हू मास्तर, हाइस्कुल पासम्ह । जिमि बाःया बनारसय् नं छेँ दु, बनेज्याया झ्वलय् बरोबर वं । जितः बाःनं बनारसया स्कुलय् भर्ना यानाबिल । दछि ति अन ब्वना । कान्छा बाःपिंसं ला अनया कलेजय् हे ब्वं । ‘ए माय्न राय्न, एक फ्याट माय्न’ धकाः कण्ठ यानागु अनं लिहां वयाबलय् दाजुपिंत न्यंका च्वनेगु । जिं अंग्रेजी ब्वना वयागु धकाः । पाल्पाय् ०८ सालय् मोहन कन्या स्कुल चायेकल । अन छथुं ६ गू क्लासय् भर्ना यानाबिल । मास्तरत दक्वं भारतं वःपिं । ‘ग्रामर’ छु झंगःया नां खः ? छुं मसिउ । जितः ग्रामर मवः धकाः मास्तरं ल्हातय् कथिं दाइगु । अल्जेब्रा व ज्योमेट्री नं मवः । मेहनत यानाः ब्वना वना । गोरखपुरं हाईस्कुल पास याना १४ सालय् । अनं जिं कन्या स्कुलय् ब्वंकः वना । क्लासय् मिसामस्त ब्वं वःपिं जिमिगु पालय् स्वयां भचा अप्वः दत । छगू क्लासय् ब्वंपिंत छतका दां फी, निगू क्लासय् ब्वनीपिंत नितका दां । थुकथं क्लास थहां वंलिसे छतका, छतका अप्वः । झिगू क्लासय् ब्वनीपिंत झितका दां फी । अले जिगु लछिया तलब ख्वीतका । स्कुलय् जिं अंग्रेजी व हिसाब ब्वंकेगु । जि मचांनिसें विहारय् बरोबार वनेगु याना । अबलय् तानसेन पाल्पाय् निगू विहार दु । तिंख्यलय् आनन्द विहार व टक्सारय् महाचैत्य विहार । निथाय्सं वना । ०६ सालय् जिं बुद्धघोष भन्ते व सुदर्शन भन्ते निम्हेसित विहारय् नाप लानागु खः । अबलय् सुदर्शन भन्ते नं भचा चिधिकः हे तिनि । भन्तेपिं नाप नतुसुतु ब्यात । सुदर्शन भन्ते पाल्पां कुशीनगरय् बिज्याःबलय् ‘छिमिसं जितः चिठ्ठी च्वया हजि, तर नेवाः भासं च्वया हजि’ धकाः धयाबिज्यात । जिं ‘नेवाः भासं च्वये मसः’ धया । भन्ते नं ‘छिमिसं गथे न्ववायेगु खः, अथे हे च्वया हजि’ धकाः धयाबिज्यात । अनंलि जिं भन्तेयात न्हय्दँ तक चिठ्ठी च्वया । भन्ते नं जिं च्वयागु चिठ्ठी ‘करेक्सन’ यानाः हाकनं लित छ्वया हयाबिज्याइगु । जिं वसपोलं करेक्सन यानातःगु स्वयेगु, ब्वनेगु । चिठ्ठी च्वयेगु झ्वलय् भन्ते नं ‘बाखं नं च्व’ धयाबिज्यात । अले जिं ०१३ सालय् दकलय् न्हापां ‘प्रतिज्ञा’ नांया बाखं च्वया । भन्ते अबलय् कलकत्ताय् च्वनाबिज्याइगु । जिगु व ‘प्रतिज्ञा’ नांया बाखं कलकत्तां पिहां वइगु धर्मोदय पत्रिकाय् पिहां वल । चिठ्ठी करेक्सन जू थें जिगु बाखं नं करेक्सन जुइगु । भन्ते नं याना बिज्याइगु करेक्सन स्वयाः, ब्वनाः जिं बाखं च्वयातुं वना । थीथी पत्रपत्रिकाय् जिगु बाखं पिदन । जि व पुष्पलता (मदयेधुंकल) यात भन्ते नं बाखं च्वयेगु हःपाः बियाबिज्याःगु खः । २०१८ सालय् ते¥हथुमय् च्वंम्ह डा. कृष्णभगत प्रधाना·नाप जिगु ब्याहा जुल । ने.सं. १०८३ (वि.सं. २०१९) सालय् च्वसापासापाखें जिगु न्हापांगु बाखं सफू ‘मस्याङ पाः’ प्रकाशित जुल । तर सफूया नां धाःसा स्यंकाबिल, ‘मस्याङ पाः’ मखु ‘मस्याम पाः’ जुइमाःगु । बुटवलं पाल्पा वये वने यायेबलय् छगू डाँडा गयेमाः, व डाँडाया नां ‘मस्याम पाः’ खः । न्हापा मोटर धइगु मदु । जिपिं पाल्पा तानसेनं बुटवल वयेबलय् बुटवलं पाल्पा तानसेन वनेबलय् लँय् बाय् च्वँच्वं न्यासि वनेमाः । अथे न्यासि वनेबलय् लँय् लाःगु व डाँडा मस्याम पाः गये हे माः । न्ह्यब्वःम्ह ः शशीकला मानन्धर"
https://nepalbhasatimes.com/42681,बिचाः,???? ??????? द्वादशी ,मन्त्रिमण्डल विस्तार लिबाःगु लिउनेया विकृत राजनीति,"प्रधानमन्त्री शेर बहादुर देउवाया सरकार धाल धायेवं हे ५६ म्हेसिया जम्बो मन्त्रिमण्डल धकाः नां जाः । थ्व उबलय्या खँ खः । तर आः लत्या तक हे देउवा सरकार न्याम्हेसिया जक जुयाच्वंगु दु । शेर बहादुर देउवां मन्त्रिमण्डलया विस्तार यानाः उकियात पूर्णता बिइगु ला गन खः गन गठबन्धन दलतय्गु दथुइ मन्त्रिमण्डल विस्तार यायेगु सहमति जुल हँ धाःगु गुबलें न्यनेमनंनिगु समाचार न्यनेमाला च्वंगु दु ।                                                         थ्वया हुनि खः, उबलय् मन्त्रीया आकांक्षीत ५५ म्ह दुगु खःसा आः व सिकं नं तसकं हे आपाः जुयाः न्ह्यंकाः न्ह्यंकेमफइगु जुइधुंकल । माधव नेपालया दल दर्ता जुइ धुनेवं मन्त्रिमण्डल विस्तार जुइगु धाःगु खः । तर मन्त्रिमण्डल विस्तार जुल धायेवं उकी मलाःपिं नेतात कार्यकर्ता सहित एमालेय् हे च्वनेफुगु खतरा दयाः निर्वाचन आयोगं बिउगु भाद्र २२ गतेया न्हि मवंक मन्त्रिमण्डल विस्तार मजुइगु खनेदुगु दु । खतुं नेपाः ज्ञानेन्द्रं नं प्रधानमन्त्री नियुक्ति यायेत टेन्डर हे चायेकूगु देय् खः । थनया प्रधानमन्त्री व मन्त्री पद हे लीलाम बढाबढ जुइगु थाय् खः । थ्वयां न्ह्यःया ओली सरकारं नं धुवांधू मन्त्रिमण्डल हीकाः पालंपाः थः मनूतय्त मन्त्री दयेकूगु खः । थः मनू दयेकेगु अस्त्र नं प्रधानमन्त्री व मन्त्री पद हे खः । जुजुं शासन काःबलय् हे संसदीय व्यवस्थाय् विकृति व विसंगति तच्वल, भ्रष्टाचार अप्वल धकाः धाःगु खः । धाःसा आः ला विकृति व विसंगति हे संस्थागत जुयाः मान्यता प्राप्त जुइधुंकूगु अवस्था खः । विकृति व विसंगति हे राजनीति जुइधुंकूगु अवस्था खः । विकृति व विसंगतिइ ल्हाः तयेमफुत धाःसा उम्ह मनू राजनीतिं कुतुं वयाः सतकछाप जुइगु निश्चित खः । न्हापा प्रधानमन्त्री दयेकेगु खेलय् जक सांसद कुनीगु खः, सांसदतय्त विदेश भ्रमणय् यंकीगु खः । तर आः ला माधव कुमार नेपालं राजनीतिक दल चायेकेत तकं चन्दागिरी रिसोर्टय् सांसद व केन्द्रीय सदस्य मुंका तयेमाल । मखुसां ओलीं सालाकाइ धकाः ग्यायेमाल । खःगु ज्या जुइमा, मखुगु ज्या जुइमाः, उकथं यायेमफुपिं मनूतय्सं राजनीति हे मयाःसां जिइ धुंकल । माधव नेपालं चन्द्रागिरी रिसोर्टय् पुलेगु ध्यबा मदुगु खःसा निर्वाचन आयोगय् मखु, पशुपतिइ वनाः जोगी जू वनेमालीगु अवस्था खने हे दत । माधव नेपाल थृुज्वःम्ह पूर्व प्रधानमन्त्रीया हैसियत ला उज्वःगु जुल, झाँक्री छम्हेस्यां लप्पु ज्वंकाः निर्वाचन आयोगय् दुहाँ वनेमाल धकाः धाःसा नेपाः राष्ट्रिय पार्टीया दल दर्ता हे निर्वाचन आयोगं खारेज यानाबिल धकाः अजू चायेमाःगु छाय् ? माधव नेपाल नेतृत्वय् नेकपा (एकीकृत समाजवादी) धकाः दर्ता जुइफुगृु हुनिइ प्रधानमन्त्री जुयाच्वंम्ह शेर बहादुर देउवां न्हूगु अध्यादेश जारी यानाबिउगु व सभामुखं १४ म्ह सांसदतय्गु कारवाही पनातःगुलिं जक सम्भव दुगु खः । थ्व खँ सकसिन खं हे खन । नत्र ओलीं थुगु पार्टी दर्ता जुइकेमबीगु धकाः हे कसरत ला याःगु हे खः । थुकथंया अवस्थाय् सर्वसाधारण नेपाःमि नागरिकया छु हैसियत चले जुइ? इमिस राजनीतिइ गुकथं हस्तक्षेपकारी भूमिका म्हितेफइ? थ्व सवाल अहं जुयाः पिहाँ वयाच्वंगु दु । असार २८ गते सर्वोच्च अदालतं राष्ट्रपतिया नामय् परमादेश जारी यायेधुंकाः असार २९ गते प्रधानमन्त्री जूम्ह शेर बहादुर देउवाया मन्त्रिमण्डल विस्तार जुइमफुगु हुनि धाइगु हे फुक्क सांसदत हे मन्त्री जुइत लालायित जुयाः नेतायात दबाब बियाच्वंगुलिं खः धकाः धकाः ला सुरुइ हे माओवादी नायः पुष्पकमल दाहाल प्रचण्डं न्ववायेधुंकल । मेगु खँ मन्त्री नयेत धकाः हे ओली सरकारया कार्बोहाइड्रेड मन्त्री प्रेम आले व ओलीया जव ल्हाः जुयाच्वंम्ह किसान श्रेष्ठ माधव प्यानलय् वःगु दु । इमिस सीकाः हे देउवाया विश्वासया मत बियाः माधव पक्षय् वःगु खः । थुमित मन्त्री बियादिसँ धकाः ला ध्याचूया शैलीं ओलीं नं न्ववाःगु सकसिनं खन । सायद थुपिं थें ज्वःपिं च्याःपिं मनूत मदुगु खःसा ला माधव कुमार नेपालयाके चन्द्रागिरी रिसोर्टय् मनू तयेत औकात हे मदयेगु खःला? माधव नेपालया कोटेश्वरय् च्वंगु थःगु ह छेँ ला बहुदल वयाः बाय् छकू दयेके धकाः दयेकूगु जुयाः आःया राजनीतिक ल्याखं बैठक यायेत हे मल्वःगु व मछिंगु धकाः नं खँ पिहाँ वयेधुंकल । राजनीति गनं गन थ्यने धुंकल । थ्व ल्याखं चप्पल न्ह्यानावःपिंसं गाडी गल धाइगु खँ तकं तसकं पुलां जुइधुंकल । बहुदल वयेवं कम्युनिस्टया राजनीतिइ झलनाथ व माधवपिं हे न्ह्यःने खः । तर उबलय् काँग्रेसया गिरिजा थुज्वःपिं नेतात दुबलय् खास तःधंक छुं यायेफुगु खनेमदु । मनमोहनयात प्रधानमन्त्री दयेकाः माधव नेपालं उपप्रधानमन्त्री जुयाः ९ला तक सरकार नं चले यात । वयांलिउ प्रधानमन्त्री छक्वः जुइत उखे यानाः जीला, थुखे यानाः जीला धकाः सनाजुल । दरबारं प्रधानमन्त्री जुइगु लोभ क्यनाः सिलगुढीइ माओवादी नाप लाके छ्वत, दरबारं हे एक्पोज यानाः दरबार हत्याकाण्डया आयोगय् मच्वंगु बदला नं काल । थःपिं थाहाँ वयेत गन गनया च्यानल ज्वनाः अमेरिकी राष्ट्रपति व क्युबाया राष्ट्रपति नाप लाकेगु ज्याय् नं जुल । आः गुलि गुलि खराँठपिं नेतात पिहाँ वल, व स्वयेबलय् ला माधव नेपाल नं बौचा हे खनेदत । २०६६ सालया वुटवलया महाधिवेशनय् अध्यक्ष पद वःबलय् माधव नेपाल थः हे अध्यक्ष पदय् दनेमाःम्ह मदंसें केपी शर्मा ओलीयात समर्थन यात धाःसा झलनाथ खनाल दनाः अध्यक्ष जुल । चुनावय् स्वंगूगृु पार्टी जूगु व थः हे चुनावय् बूगु हुनिं झलनाथयात न्ह्यःने तयाः समर्थन यायेमाःगु थासय् माधवं ओलीयात समर्थन याःगु रहस्यमय खः । थुगु महाधिवेशन धुंकाः हे निथासं चुनाव बूम्ह माधव नेपालयात कम्युनिस्टयात काटे यायेत कम्युनिस्ट हे प्रधानमन्त्री धकाः शक्तिकेन्द्रतसें हे प्रधानमन्त्री दयेकूगु जूगुलिं महाधिवेशनया इलय् ओलीयात समर्थन याकूगु नं शक्तिकेन्द्रतय्गु हे ल्हाः खःला धाइगु अनुमान दु । थ्वयांलिउ प्रधानमन्त्री ला जुल तर पार्टी दुनेया पकडय् ओली वल्लानाः २०७१सालया महाधिवेशनय् त्याकल । थुकथं पार्टी व सरकारय् थःथःगु व्यक्तिगत पकड हे बल्लाकेगु होड सुरु जूबलय् प्रचण्ड व माधव मिले जुयाः कार्की ब्यांक्वेटं ओलीयात साधारण सदस्य हे मदयेक धकाः पितिना ला छ्वःगु खः । तर फागुन २३ या सर्वोच्च अदालतया फैसलां आनका तान हे हिउपाः हयाबिल । माओवादी ब्यागः जुयाः वन, माधवपिं थःगु हे पार्टी धकाः ब्याक जूबलय् फागुन २८ गते ओलीं थः मनू जक च्वनाः याःगु निर्णयपाखें माधवयात थःगु हे पार्टी नां जकया नेता, ज्याखँय् मामुली कार्यकर्ता दयेकाबिल । थ्व सकतां खँ स्वयेबलय् निगूगु पुस्ताया नेतात न थःगु राजनीतिक भविष्य ग्ुकथं सुनिश्चित जुइ धकाःसनाजूगु व उकिया हे हुनिं माधवया साथ मबिउगु खनेदु धाःसा गुलिं तत्काल मन्त्रीया हे लाभ कायेगु धकाः ओली त्वःताः माधवयाथाय् वःपिं नं खनेदु । अथे जुयाः हे माधव नेपालं न्हूगु पार्टी दर्ता यायेधुंकाः व उगु पार्टी मन्त्रिमण्डलय् सामेल जुइगु धकाः धायेधुंकाः नं मन्त्रिमण्डल विस्तार जुइमफयाच्वंगु स्पष्ट खनेदु । माधव नेपालया पक्षय् दुपिं २३ म्ह सांसद, माओवादी केन्द्रया ४९ म्ह सांसद फुक्क हे मन्त्री पदया प्रत्याशी जुयाच्वंगु खनेदु । जसपाया नायः उपेन्द्र यादव हे उपप्रधानमन्त्री पदया प्रत्याशी धकाः धाःसां अन दुने मेपिन्त नं पाः बिइमाःगु सः तच्वयाच्वंगु दु धाःसा काँग्रेसय् दुने नं समस्या तच्वः । थुकथं आः राजनीति धाइगु हे थःपिं थहाँ वयेगु व थःपिं बल्लायेगु खेल जुयाच्वंगु इलय् नेतातय्त मन्त्री ल्ययेत हे धौधौ जुयाच्वंगु दु । मन्त्री नयेमखन धाःसा आयाराम गयाराम जुइगु नं उतिकं खतरा दु । थुकिं यानाः गठबन्धनय् तकं असर लायेफु ।  "
https://nepalbhasatimes.com/42764,बिचाः,???? ??????? द्वादशी ,खुसी छु खः ? अले गथे यानाः चूलाइ ?,"मणिरत्न शाक्य                                                          नोबेल शान्ति पुरस्कारं सम्मानित बौद्ध धर्मगुरु दलाई लामां अमेरिकाय् प्रवचन बिइगु झ्वलय् छकः ‘जीवन दर्शन’या बारे प्रस्तुति बियादीगु जुयाच्वन । प्रस्तुतिया अन्त्यय् न्ह्यसः लिसःया इलय् छम्ह श्रोतांं न्ह्यसः तल, ‘खुसी छु खः ? अले गथे यानाः प्राप्त याय फइ ?’ बौद्ध धर्मगुरु भचा सुम्क च्वनादिल, अले मुसुहुँ न्हिलाः धयादिल, ‘जिं छगू लिपांगु घटना कने ।” वय्कलं धयादिल, ‘जि थ्व होटलय् च्वंच्वना । थ्व होटलय् वयागु न्हापांगु न्हि कुन्हु जि प्रवचनया लागि क्वथां प्रवचन जुइगु हल पाखे वनाच्वनाबलय् होटलया बैठक कक्षय् छम्ह मनू जि लिक्क वयाः मछा पहलं जितः अभिवादन यात । जिं वयात गन देशं वयागु ? धकाः न्यना । वं मेक्सिको धाल । जिं छ्यं ल्हुकु–ल्हुकु संका अनं वनाछ्वया ।’ बौद्ध धर्मगुरुं धया यंकल, ‘कन्हय्कुन्हु नं व मनूयात न्हापाया हे थासय् हानं नाप लात । अबलय् व नाप वया पासा छम्ह नं दु । जितः खने सातकिं निम्हेसिनं वास्यां न्हिला अभिवादन यात ।’ बौद्ध धर्मगुरुं लिसा कयाः हानं धयादिल, ‘वयां कन्हय् कुन्हु नं प्रवचनया लागि वनाच्वनाबलय् वयात व हे थासय् हानं नाप लात । जि अजू चाया । अबलय् व नाप वया निम्ह, स्वम्ह पासापिं नं दु । जितः खने सातकिं फुकसिनं अभिवादन यात । स्वयेबलय् उपिं जितः हे पियाच्वंपिं थें च्वं । जिं नं मुसुहुँ न्हिलाः अभिवादन याना । अबलय् व तसकं हे लय्ताःगु खना । वया ख्वाः न्हिलां भय्बिउ, पहःचहः न्यासिचाः । अले तसकं हे खुसी खनेदु । जिं स्वय् व छगू सफलताया विन्दुइ थ्यंगु दु ।’ बौद्ध धर्मगुरु भचा सुम्क च्वनादिल । अले हानं धयादिल, ‘खुसी रेडिमेड वस्तु मखु । थ्व मनूतय्गु थःगु हे क्रियाकलापं पिब्वयाच्वनी ।’ महामानव बुद्धया धापु कथं नं खुसी मनूतय्के थःके हे दु । थुकियात पिने मालां दइ मखु । बुद्धं धयाबिज्याःगु दुकि मनूत खुसी जुइत वन, जंगल, हिमाल, पर्वत आदि थासय् वनी तर, उकिं खुसी प्राप्त जुइमखु । प्रसिद्ध आध्यात्मिक गुरु इकर्हत टल, गुम्ह अमेरिकाय् च्वनाच्वंम्ह जर्मन नागरिक खः, वय्कःया बिचा कथं नं सुं मनूत खुसी जुइ मफुसा उकी वातावरणया दोष मदु । दोष दुसा वयागु हे खः । उकिं खुसी छु खः ? धकाः परिभाषित यायेत स्वइपिनि धापू दु कि खुसी लसताया प्रस्फुटन खः गुकिं मनुखं सुखया अनुभूित यानाच्वनी । तर मन सदां स्थिर मजुइगु जुयाः खुसीइ हिउपाः वया च्वनी । प्राचीन ग्रीस सभ्यताय् खुसी जुइपिं मनूत निगू प्रकारया दुगु उल्लेख जुयाच्वंगु दु । छगू दानी मनूत, मेगु मोजमज्जा याइपिं । तर ग्रीस दर्शन शास्त्री इपिक्युरस र इपिटेक्टसं धयादी कथं मानसिक तनावया अवस्थाय् मनूत खुसी जुइ फइमखु । अथेहे शारिरीक रुपं कष्ट, पीडा भोगे याना च्वपिं मनूत नं खुसी जुइ फइमखु । बौद्ध धर्मगुरु दलाई लामां मनूत खुसी जुइत मनय् शान्ति जरुरी जूगु खँ न्ह्थनादीगु दु । वय्कलं धयादीगु दुकि भय रहित अवस्थाय् जक मनूत खुसी जुइफई । स्वतन्त्र व निष्कलंक मनय् जक खुसीया पलाः न्ह्याइ । संयुक्त राज्य अमेरिकाया वासिंङ्गटन अस्पतालय् मानसिक रोग उपचारविद्या रुपय् ज्या यानाच्वनादीम्ह समि सेगलं धयादीगु दु, ‘मनूत खुसी जुइत सकारात्मक सोचया आवश्यकता दु । म्वाःमदुगु खँ यक्व बिचाः याइपिं व नकारात्मक भावय् डुबे जुइपिं खुसी जुइ फइमखु ।’ ओशो तपोवनया स्वामी आनन्द अरुणया धापू कथं मनय् भावनाया लहर गुलि शून्य जुइ, उलि हे आनन्द व खुसी बोध जुयाच्वनी । आधुनिक युगय् चिकित्साशास्त्र विज्ञानया विकसित उपचार प्रविधि प्रयोग यासें मनुखं खुसीया अनुभूति याये फइगु चिकित्सकतय् धापू दु । उमिसं धाःकथं वासःया माध्यमं मनूतय् म्हय् सेरोटिन, दोपामाइन, कोर्टिसिल र इन्डोरफीन थेंजाःगु हर्मोन अप्वयेकाः शारिरीक व मानसिक रुपं आनन्द व खुसी महशुस यायेफइ । तर छथ्व चिकित्सकतय् धापू कथं वासःया उपचार पद्धति स्वयां योग, व्यायाम व ध्यान थेंजाःगु वैदिक विधि मार्फत मनयात व्यवस्थित यानाः खुसीया अनुभूति यायेगु उत्तम उपाय जुयाच्वंगु दु । ‘आर्ट अफ ह्यापिनेस ः अ ह्यान्ड बुक फर लाइफ’ नांया सफूया च्वमि हवार्ड कट्लरं बौद्ध धर्मगुरु दलाई लामाया धापूयात उद्धृत यासें च्वयादीगु दुकि मनूत खुसी जुइ सयेकेमाः । उकिया लागि उपायत दु । वय्कलं उपाय कँसें च्वयादीगु दु कि मनुखं मानसिक वा शारिरीक रुपं खुसी जुइगु प्रयास वा अभ्यास यायेमाः । मनय् भावनाया लहर न्ह्याना च्वनीगु व मन खुसी जुइ मफयाच्वनीगु अवस्थाय् थःगु दृष्टिकोण हिले सयेकेमाः । अथेहे ‘अहिंसा परमो धर्म’ थेंज्याःगु मंत्र जपे यानाः मैत्री, करुणा व परोपकारया भावं मनयात चिना तये फयेकेमाः ।’ थ्व हे सन्दर्भय् मनोवैज्ञानिक विश्लेषकतय् धापू कथं मनूत खुसी जुईगु यक्व कारणत दुगु व थ्व मनूपिच्छे फरक जुइगु जुयाः खुसी गथे यानाः प्राप्त याये फइ ? धयागु न्ह्यसःया लिसः स्वयं थःम्हेसिनं हे माले माःगु जुयाच्वंगु दु । उमिसं धायेगु यानाच्वंगु दुकि ध्यबाया भोगी अर्थात धनय् म्हितीपिं मनूत मनं खं थें धन आर्जन याये फतकी खुसी जुइ । गामय् जेनतेन जीवन गुजारा यानाः सा, म्ये, दुगु, फइ आदि जयाः नइपिं वनय् न्हिच्छि म्ये हाला, चाः हिलाः थः बस्तुभाउ सही सलामत गोठय् लित हयेदतकी खुसी जुइ । यःत्यः जुयाच्वंपिं ल्यासे–ल्याय्म्हतय् संवादय् हे खुसी जुयाच्वनिसा खँु, लुच्चातय् अज्याःगु हे ज्याय् खुसी जुयाच्वनी । तर महामानव बुद्धया महान् बिचाः कथं मनूतय् जीवनय् खुसी जुया च्वनेत ज्ञानया मत च्याके जरुरी जू । ज्ञानया ज्योतिं सुख, शान्तिया जः ह्वलाः खुसीया उर्जा प्रदान याइ । ज्ञानं मनूतय्त सम्यक वचन, सम्यक कर्मय् आवद्ध जुयाः सम्यक आजीविका थेंज्याःगु पवित्र जीवनपथय् न्ह्यज्यायेत बः बियाच्वनी । थज्याःपिं मनूत बोधी चित्तं सुशोभित जुयाच्वनी । बोधी चित्त खुसीया उद्गमस्थल जूगु जुयाः थुकी जीवन हना च्वनिपिं मनूत सदैव शान्त जुयाः निरन्तर रुपं खुसीया लँपुइ पलाः न्ह्याका च्वनी ।"
https://nepalbhasatimes.com/42797,बिचाः,???? ??????? आमै,"संविधान, भाषा आयोग व मांभाय्","नेपाःया संविधानय् आदिवासी जनजातियात विभेद यानातःगु प्रावधानत यक्व दु । २०७२ साल असोज ३ गते जारी याःगु संविधानं नेपाःया अन्तरिम संविधान २०६३ पाखें प्रत्याभूत याःगु आदिवासी जनजाति, मधेसी, मिसा, दलित, मुस्मां, लिउने लानाच्वंगु वर्ग लगायत ऐतिहासिक विभेदय् लाःपिं समुदायया महत्वपूर्ण अधिकारयात क्वपालेगु ज्या तकं यात । न्हापांगु संविधानसभाय् सहमति जुइधुंकूगु विषययात निक्वःगु संविधानसभां स्वामित्व ग्रहण यानाः न्हापांगु संविधानसभाया समितितपाखें पारित याःगु विषयत निक्वःगु संविधानसभापाखें न्हूगु संविधानय् विना विवाद दुथ्याकेमाःगु खः, तर उकिया अःखः ज्या यात । थन तक कि न्हापांगु संविधानसभाय् सहमति जुइधुंकूगु आदिवासी जनजातिया विषयत संविधानय् दुथ्याकेगु ज्या तकं मयात ।                                                         स आर्ययात संविधानय् हे परिभाषित यानाः संवैधानिक सर्वोच्च जाति दयेकेगु ज्या यात । खस आर्य अन्तर्गत क्षेत्री, ब्राम्हण, ठकुरी, सन्यासी (दशनामी) समुदाय थुइकेमाः धकाः स्पष्ट पहिचान यानाः प्रत्येकया भाग सुनिश्चित याःगु दुसा विविधता दुगु आदिवासी जनजातिइ सूचीकृत जूगु ५९ व जुइ ल्यं दनिगुनापं मधेसी, मुस्मां व दलित धकाः परिभाषित यानातःगु मदु । आदिवासी जनजाति समुदायया कानूनया विद्यार्थीपिंसं याःगु अध्ययनपाखें पिकाःगु धलःकथं संविधानय् आदिवासी जनजाति विरुद्ध ११ गू धारात दुथ्याकातःगु दु । अथे हे आदिवासी जनजातिप्रति विभेदकारी प्रावधान अन्तर्गत २३ गू धारात दुसा आदिवासी जनजातियात बहिष्करण याइगु प्रावधानत ४९ गू धाराय् व एकल जातीय सर्वोच्चता कायम यायेकथंया प्रावधानत ५ गू धाराय् उल्लेख जुयाच्वंगु दु । राष्ट्रभाषाय् नेपालय् ल्हाइगु दक्वं मांभाय् राष्ट्रभाषा जुइ धकाः च्वयातःगु दु, तर अनं क्वसं च्वंगु धारा ७ य् नेपालय् सरकारी कामकाजया भाषा धाःसा देवनागरि लिपिं च्वयातःगु नेपाली भाषा नेपाःया सरकारी कामकाजया भाषा जुइ धकाः च्वयातल । नेपाली भाषाया अतिरिक्त प्रदेशं थःगु प्रदेश दुने बहुसंख्यक जनतां ल्हाइगु छगू वा छगूसिबें अप्वः मेगु राष्ट्रभाषायात प्रदेशया कानून बमोजिम प्रदेशया सरकारी कामकाजया भाषा निर्धारण यायेफइ, भाषा सम्बन्धी मेगु खँ भाषा आयोगया सिफारिसय् नेपाल सरकारं निर्णय याइ धकाः च्वयातःगु दु । थ्व धारा स्वयेबलय् ला देवनागरि लिपिं च्वइगु खय् भाय् जक नेपाली भाय् अले नेपालय् ल्हाइगु मेमेगु भाय् धइगु मांभाय् खः धकाः स्पष्ट याःगु दु । खय् भाय् जक नेपाली भाय् जुइगु अले नेवाःनापं मेमेगु समुदायं ल्हाइगु भाय् गबलें नं नेपाली भाय् जुइ मखु धकाः स्पष्ट यानाबिउगु दु । लिपिया ल्याखं नं देवनागरि लिपि जक नेपाःया सरकारी ज्याखँया लिपि यानाबिउगु दुसा नेपालय् दुगु प्रचलित नेपाल लिपिनिसें रञ्जना लिपियाततकं सरकारी ज्याखँय् गबलें नं छ्यले दइ मखु धकाः अप्रत्यक्ष रुपं घोषणा यानाबिउगु दु । संविधान जारी जूगु दछिया दुने भाषा आयोग दयेकेगु अले न्यादँया दुने भाषा आयोगं प्रदेशया निंतिं सरकारी कामकाजया भाय्या रुपय् छ्यले फइगु बहुसंख्यक जनतां ल्हाइगु भाय् धकाः संघीय सरकारयात सिफारिस याइगु, प्रदेश थम्हं हे निर्णय तकं याये मदइगु, बहुसंख्यकया परिभाषा गुगुकथं बीगु नापं सिफारिसयात कन्हय् वनाः आवश्यकता मतायेकेगु ज्या यात धाःसा खय् भाय् बाहेक मेगु भाय् प्रदेश व स्थानीय तहय् तकं संचालन मजुइगु जुल । थुकिया अर्थ संघ अर्थात केन्द्रय् ला खय् भाय् छगू जक जुइगु निश्चित दु । थ्व भाषाया ल्याखं तःधंगु विभेद खः । नेपाः दुनेया भाषातय्गु अध्ययन, अध्यापन, अनुसन्धान व अनुगमन यानाः उकिया सम्वद्र्धन, विकास यायेगु सरकारी कामकाजया भाषाया रुपय् मान्यता बिइगु नितिं पूरा यायेमाःगु अधिकारयात तकं सिफारिस यायेगु नितिं धकाः नेपाःया संविधान २८७ स संविधान प्रारम्भ जूगु दच्छिया दुने प्रदेशतय्गु प्रतिनिधित्व जुइगु कथं भाषा आयोग गठन यायेगु, उकिया संरचना, अध्यक्ष नापं सदस्यतय्गु पदावधि, नियुक्ति प्रक्रिया, आयोगया काम, कर्तब्य व अधिकार उल्लेख याःगु दु । व हे ल्याखं २०७३ भदौ २३ गते आयोग तकं गठन याःगु खः । आयोग गठन याःगु न्यादँ दत । आयोगया कार्यावधि नं न्यादँ जक खः । प्रदेशया प्रतिनिधित्व जुइगु कथं धायेबलय् म्होतिं नं न्हय्गू प्रदेशपाखें न्हय्म्ह आयोगया सदस्य दयेमाःगु खः तर राज्यसत्ता न्ह्याबलें नेपाःया थीथी आदिवासी जनजातिया मातृभाषाप्रति बेक्व मिखां स्वइगु जुयाः न्यादँया दुने तकं आयोगयात पूर्णता बिइगु ज्या याःगु खने मदु । आयोगया म्याद हे सिधल आयोगया निम्ह दुजः नापं छम्ह अध्यक्ष बाहेक मेपिं तयेगु ज्या तकं मयात । डा. लवदेव अवस्थी अध्यक्ष जुयादीगु खःसा सदस्यय् उषा हमाल अले कामु सचिवय् लक्ष्मीप्रसाद भट्टराई जक खः । आयोगया न्यादँया अवधि पूरा जूगु अन्तिम इलय् तक नं वय्कःपिंसं हे जक ज्या यानादिल अले फुक्क प्रदेशया प्रतिनिधि तकं मजुल । थुकिं यानाः थ्व दथुइ वःगु छुं नं सरकारं नेपाःया बहुभाषिक नीति कथं वनेमाः धकाः म्हुतुं धायेगु तर व्यवहारय् धाःसा उकियात कार्यान्वयन मयात, मातृभाषाया सवालय् न्ह्याब्लें ब्यक्वःमिखां स्वल धकाः धायेफइगु अवस्था दु । नेपालय् संविधान कथं विभेध यानातःगु हे जूसां नं आः प्रदेशया भाषाया रुपय् जूसां थःथःपिनिगु भाषा निश्चित प्रदेशय् लागू जुइ धकाः नेपाःया आदिवासी जनजातिय्सं तसकं आशा याना वयाच्वंगु खः । थ्व हे दथुइ भाषा आयोगया न्यादँया कार्यकालया ई फुगु दु अले थःम्हं प्रतिवेदन लःल्हायेमाःगु लःल्हाःगु दु । थ्व हे दथुइ भाषा आयोगं थःपिनिगु बर्षिक प्रतिवेदन धकाः अन्तिम प्रतिवेदन आइतवाः बहनी जक राष्ट्रपति विद्यादेवी भण्डारीयात लःल्हानादीगु खनेदु । उगु प्रतिवेदनय् नेपालय् १२३ भाषा ल्हाइगु, खुगू न्हूगु भाषाया पहिचान जूगु, पहिचान जूगु न्हूगु भाषाय् राना थारू, नार फु, चुम (स्यार), नुब्री (लार्के), पोइके व सेराके (सेके) खः थुपिं छसिं कथं कञ्चनपुर, मनाङ, गोरखा, डोल्पा व मुस्ताङय् ल्हाइ धकाः उल्लेख यानातःगु दु । चुम (स्यार) व नुब्री (लार्के) निगू भाय् गोरखाय् ल्हाना वयाच्वंगु दुगुलिं आः मुक्कं याना नेपालय् ल्हाइगु भाय् १२९ खः धकाः नं धाःगु दु । नेपालय् ल्हाना वयाच्वंगु भाय् अप्वः यानाः मौखिक परम्परा अर्थात ल्हाना वयाच्वंगु जक दुगुलिं च्वयेगु पद्धति अझ नं विकास जूगु मदुनि धाःगु दु । थ्व हे दथुइ भाषा आयोगं प्रधानमन्त्री शेरबहादुर देउवायात नं प्रदेशगत भाषा सिफारिस याःगु दु । आयोगं प्रदेशय् खस नेपाली भाषा नाप नापं थःगु प्रदेश दुने बहुसंख्यक जनतां ल्हाइगु छगू बाय् छगूसिबें अप्वः मेगु राष्ट्रभाषायात कानुन बमोजिक प्रदेशया सरकारी कामकाजया भाषा धकाः निर्धारण याये फइगु व्यवस्था सिफारिस याःगु खः । व हे आधारय् आयोगं जनसंख्याया आधार, स्तरगत भाषा योजनाया सैद्धान्तिक आधार, लेखन प्रणाली, अभिलेखन, आधारभूत सेवाया आधार, शिक्षाका माध्यम भाषाया आधार, वक्ताया सघनता व विस्तार, भाषिक जीवन्तता, सञ्चार प्रयोग, प्रविधिउन्मुख भाषा, भाषाया वक्ता व भाषिक समुदायया आधार काःगु दु । आयोगया सिफारिस कथं प्रदेश नं १ य् एक प्रतिशतसिबें अप्वः ल्हाइपिं मनूगु दुगु १४ राष्ट्रभाषामध्ये मैथिली व लिम्बू भाषायात सरकारी कामकाजया भाषाया रुपय् हयेत सुझाव बिउगु दु । प्रदेश नं २ या निंतिं मैथिली, भोजपुरी र बज्जिका भाषायात सरकारी कामकाजया भाषाया रुपमा हयेत सिफारिस याःगु दु । वाग्मती प्रदेशया नितिं १८ दशमलव ३२ प्रतिशत वक्ता संख्या दुगु तामाङ भाषा व १२ दशमलव ३० प्रतिशत वक्ता संख्या दुगु नेवार भाषा अर्थात नेपालभाषायात कामकाजया भाषाका रुपमा सिफारिस याःगु दु । थुगु प्रदेशय् खस नेपाली भाषा ल्हाइपिं ५७ दशमलव ४२ प्रतिशत दु धकाः क्यंगु दु । गण्डकी प्रदेशया नितिं मगर भाषा, गुरुङ, व भोजपुरी भषायात सिफारिस याःगु दु । लुम्बिनी प्रदेशया नितिं थारु व अवधी भाषायात सिफारिस याःगु दु । कर्णाली प्रदेशय् मगर भाषायात सिफारिस याःगु दु । सुदूूरपश्चिम प्रदेशया नितिं डोट्याली व थारु भाषायात सरकारी कामकाजया भाषाया रुपय् सिफारिस याःगु दु । थुगु कथं भाषा आयोगं सिफारिस याःगु कथं जक प्रदेशय् अःपुक सरकारी कामकाजाया भाषाया रुपय् छ्यलेगु ज्या जुल धाःसां भाषाया दृष्टिकोणं छुं भचा जूसां राहत जुइगु अवस्था वइ । प्रदेश स्तरय् लागू याये मफइगु भाषायात स्थानीय स्तरय् जूसां लागू यायेफइगु कथंया ज्या यायेमाःगु दु । थुकिया निंतिं नं आः नेवाःत नापं आदिवासी जनजाति व मेमेपिंसं राज्ययात दबाब बिइमालीगु अवस्था मवयेक हे सरकारं लागू याना यंकेफयेमाः ।"
https://nepalbhasatimes.com/43225,बिचाः,???? ?????? पारू ,"जनगणनाय् नेपालभाषा मखु, नेवारी भाषा","राष्ट्रिय जनगणना वंगु भाद्र २५ गतेनिसें सुरु जूगु दु । थ्व झिंनिक्वःगु राष्ट्रि«य जनगणना खः । न्हापालिपासिबें नं थुगुसीया जनगणनायात यक्वसिनं चासो तःगु दु । नेवाःतय्सं नं अप्वः हे चासो तयाच्वंगु दु । विशेष याना नेवाःतय्गु भाषा व धर्मया सवालय् यक्व सरोकार क्यनाच्वंगु दु । नेवाःतय्सं थःपिनिगु भाषाया सवालनिसें धर्मया सवाल गम्भीर जुइमाः धकाः सः नं तया वयाच्वंगु दु । थुगुसी जूवनाच्वंगु राष्ट्रि«य जनगणनापाखें यक्व कथंया विवरण तयार यायेत्यंगु खनेदु । उकिया नितिं गणकतय्सं यक्व कथंया खँ न्यनी ।                                                         स्वयेबलय् गुलि जक कनेमाःगु धकाः तकं तायेकेफु । तर उमिसं न्यनीगु न्ह्यसःया लिसः सही कथं दुथ्याके मफुत धाःसा उकिं तःधंगु लिच्वः लाइ । जनगणनायात बेवास्ता यात धाःसां थःगु ब्यक्तिगत जीवनय् ला खास लिच्वः लाइमखु तर समुदायया ल्याखं धाःसा तःधंगु लिच्वः लायेफु । जनगणना धइगु मात्र मनूतय्गु गणना अर्थात मनूत ल्याः खायेगु जक मखु । जनगणना धयागु कर कायेगु नितिं, व्यक्तिगत विवरण कयाः कन्हय् वनाः समस्या वयेकाबीगु अले राज्य खनाः ग्याना जुइमालीगु अवस्था नं वयेफु धकाः यक्वसिनं तायेकेगु यानाच्वंगु दु । उकिं जनगणनायात बेवास्ता याइपिं नं मदुगु मखु । तर छता खँ छु थुइकेमाः धाःसा राष्ट्रि«य जनगणना धयागु ब्यक्तिया निंतिं मखु थ्व समुदायया नितिं खः अले राज्यं नीति निर्माण यायेगु नितिं छगू आधार दयेकेगु नितिं खः धकाः थुइकेमाः । गथेकि थुगुसी भाषा आयोगपाखें वागमती प्रदेशय् सरकारी कामकाजया भाषा नेवारी भाषा अर्थात नेपालभाषा नं जुइ धकाः सिफारिस यायेगु ज्या गुगु कथं यात थ्व धइगु न्हापाया जनगणनाया तथ्यांकया आधारय् खः । अबले जनगणनाय् नेवाःत म्हो खनेदुगु जूसा नेवाः भाय् बागमती प्रदेशया सरकारी कामकाजया भाय् नेवाः भाय् यायेमाः धायेफइमखु । थ्व ला छगू उदाहरण जक खः । राज्यया हरेक नीति निर्माण याइगु इलय् व हे जनगणनाया आधारय् याइ धकाः थुइकेमाः । उकिं थ्व छगू देय्या नीति निर्माणया तःधंगु आधार खः धकाः थुइकेमाः । राष्ट्रिय जनगणना याइबलय् सहि तथ्यांक मजुल धकाः न्ह्याबलें नं नेवाःत नाप नापं आदिवासी जनजातिय्सं धायेगु यानाच्वंगु दु । थुकिया मूल कारण धयागु नेवाःतय्गु सहि तथ्यांक मवःगुलिं खः । आबंलि जनगणनायात सहि तथ्यांक मखु धकाः धाये म्वायेक नेवाःतय्सं थःथःगु कथंया भूमिका म्हिताः जनगणनाय् वास्तविकता पिब्वइगु कथंया नितिं माःगु कथंया अभियान न्ह्याकेमाःगु अवस्था दु । वंगु भदौ ३० गतेनिसें सुरु जूगु जनगणनाया झ्वलय् हे फुक्क कथंया न्ह्यसःत न्यनेत गणकत थःथःगु छेँय् वइगु जुल धकाः मनूतय्सं थुइकाच्वंगु दु । तर बास्तविकता व मखु । भदौ ३० गतेनिसें असोज १८ गते तकया न्हापांगु चरणया जनगणनाय् मूल रुपं गणकत मखु सुपर भाइजरत वइगु खः । उमिसं विषयया ल्याखं छेँया विवरण, कृषिया विवरण, परिवारया विवरण, बालं च्वनाच्वंपिनिगु धलःनिसें बैंकया सवाल जक न्यनाः भरेयाइ । सुपरभाइजरपिंसं छेँया विवरण कथं छेँ ग्वःतँ दु अर्थात गपाय् जाः ? गुलि पुलांगु ? छेँ प्रयोग याइपिं सु सु ? गुलि परिवार च्वनी ? भुतू ब्यागलं ब्यागलं गुलि दु ? छेँय् च्वनीपिं मुक्कं याना गुलि दु ? छेँजःया मुलीया नां, छेँ नापं कृषि प्रयोगया निंतिं गुलि जग्गा दु ? वस्तुत दु कि मदु ? सा, म्येय्, दुगु, खा, हेँ नापं खिचात तकं दु कि मदु ? दुसा गुलि दु ? सरकारी अनुदान कयाः छेँ दनागु खः ला कि मखु ? छेँ जःपिं मध्ये गुलिसिया बैंक खाता संचालनय् दु ? व्यावसायीक शिक्षा वा तालिम काःगु दु कि मदु ? वित्तिय संस्था बाय् बैंकय् ऋण दु कि मदु धइगु सवाल तकं विवरणय् दुथ्याकेगु याइ । थ्व धइगु पूवंक विवरण कायेगु नितिं न्हापांगु चरणया ज्या खः । न्हापांगु चरणया जनगणना क्वचाये धुंकाः कार्तिक २५ गतेनिसें मंसीर ९ गते तक निगूगु चरणया विवरण कायेत छेँय् छेँय् वइ । अबले धाःसा गणकत हे वइगु खः । इमिसं व्यक्तिगतनिसें परिवार नाप स्वापू दुगु विषययात दुथ्याकी । शिक्षानिसें लजगाः, मोबाईलनिसें कम्युटर प्रयोग अले गज्वःगु छेँ खःनिसें त्वनेगु लः गन वयाच्वंगु तकं न्यनी । वासिन मेसिनंनिसें सवारी साधन छु छु दु ? उलि जक मखु छिगू भुतूया नितिं छ्यलीगु इन्धन छु खः ? छुकिं मत च्याकीगु ? छिगू चःबि गज्याःगु खः धकाः तकं न्यनी । दच्छिया दुने सुं छेँजःपिं सिइगु दुसा इमिगु बारेनिसें छेँजःपिनिगु व्यक्तिगत विवरण तकं न्यनी । शैक्षिक विरणनिसें गुलि मचा बुइकागु दु ? गुलि दँ दत धइगु खँनिसें हरेक सवाल न्यनी । जात बाय् जातीया नां छु खः ? पुर्खाया भाषा छु खः ? मातृभाषा छु खः ? निगूगु भाषा छु खः ? धर्म छु खः ? थथे यक्व कथंया खँ न्यनाः विवरण कायेगु याइ । उकिया नितिं येँ महानगरपालिका नापं येँ जिल्लाया छुं छुं जिल्लाय् धाःसा ट्याबलेट ज्वना वयाः विवरण भरेयायेगु याइ । मेमेगु थासय् न्हापा थें हे फारम ज्वनावयाः भरे याइगु खः । परम्परागत रुपं हे राष्ट्रि«य जनगणनाया फारम भरे याइ । उकी सुयागु नं ल्हाःचिं नं आवश्यकता जुइमखु । थ्व गोप्य हे छगू कथं जुइ । अले समुहगत रुपय् जक तथ्यांक पिहां वइगु खः । थुगुसी कोड नम्बर दइ अले कोड नम्बर च्वःगु हे आधारय् जनगणनाया विवरण भरे यायेगु खः । थुगुसी नेवाःतय्गु दथुइ थःगु मांभाय्, पुर्खाया भाय् नेपालभाषा धकाः च्वकेगु ला कि नेवारी भाषा धकाः च्वकेगु धइगु सवालय् छगू कथंया बहस जुयाच्वंगु दु । फोरमया विवरणय् कोड नम्बरं भरे यायेमाःगु जुयाः कोड नम्बर कथं नेपालभाषा धकाः मदु । तथ्यांक विभागं तयार याःगुलिइ नेवारी भाषा धकाः हे दु । उकिं नेवारी भाषा धकाः भरे यात धाःसा व नेवाःतय्गु भाषाया धलखय् लः वनीगु निश्चित दु । तर नेपालभाषा धकाः छिं च्वकेत स्वल धाःसा व धइगु अन्य भाषाय् लाःवनीगु अवस्था दु । उलि जक मखु नेपालभाषा धकाः च्वइगु इलय् गणकतय्सं नेपालया थासय् नेपाली यायेत थाकूगु विषय मखु । इकार छगू जक तयेवं गाः । उकिं याना नेपालभाषा धकाः धाल धाःसा उकिं कन्हय् वनाः नेवाःतय्गु भाषा ल्हाइपिनिगु ल्याः म्हो जूवनीगु संभावना दु । आः नेवारी भाषा धकाः उल्लेख जूसां कन्हय् राष्ट्रि«य जनगणनाया पूवंक विवरण पिहां वये न्ह्यः नेवारी भाषा धइगु थासय् नेपालभाषा धकाः पिकायेमाल धकाः सः तये फइ । मखुसा मेगु जनगणनाय् जूसां नेपालभाषा धकाः दुथ्याके फइ । तर नेवारी भाषा धकाः मतल धाःसा ल्याः हे उखेथुखे लाःवने फु । उकिं थुगु खँ गम्भीर जुइमाः । भावनां जक ज्या जुइमखु । थुगु खँय् सकल सचेत नेवाःत ब्यापक रुपं सहलह ब्याका वनेमाः । अ थे हे नेवाः खलःपुचःनिसें नेवाः अभियन्ता व नेतृत्व तकं गम्भीर जुया थुगुसी नेवाःतय्सं थःपिनिगु पुर्खाया भाय् नेवारी भाषा, थःगु मांभाय् नेवारी भाषा धकाः तयेकेमाः । नापं निगूगु भाय् धइगु थासय् बागमती प्रदेशयापिं नेवाःतय्सं तामाङ भाय् अले तामाङतय्सं नेवारी भाय् धकाः तयेकेगु नापं मेमेगु प्रदेशयापिंसं नं थःपिनिगु आदिवासीया भाषायात हे निगू भाय्या रुपय् दुथ्याके फत धाःसा उकिं नेपाःया जनजातितय्गु मातृभाषा ल्हाइपिनिगु ल्याः अप्वः क्यनेफइ धकाः थुइकेमाः ।"
https://nepalbhasatimes.com/43262,बिचाः,???? ?????? दुतिया,"देय्, जनता — द्वहंतय् ल्वापुइ चुंदंगु घाँय् !","थौंकन्हय्या देय्या ल्वापुखिचा राजनीति खनिं । मचाबलय्या छताखँ झलझल लुमनी । न्हापा न्हापा द्वँह ल्वाकेगु कासा तसकं लोकंह्वाः । अबलय् येँया थाय्थासय् जब्बर जब्बरपिं द्वँहत उखेंथुखें चाःहिलाच्वंगु खनेदइ । हुल्याहातय्सं उखेथुखे च्वंपिं द्वँहतय्त ख्याना हइ । अले गनं खुल्ला थासय् द्वँहतय्त टीन थाना, हाः हू यानाः उत्तेजित यानाः ल्वाकी । भिडे याइ । द्वँहतय् भिडन्तय् छम्ह द्वँह नं मेम्ह द्वँहयात त्यलेत स्वइ । अथे हे मेम्ह द्वँह नं मेम्हेसित क्वःथलेत स्वइ । द्वँहतय् ल्वापु तच्वया वनेवं हुल्याहातय्सं प्यखेरं टीन थाइ । हाः हाः याइ । सिट्ठी पुइ । लापा थाइ । द्वँहतय्त ग्वाकी । द्वँहत गुलि जोडतोडं भिडे जुइ हुल्याहा दर्शकतसें उलि हे आनन्द काइ । मज्जा तायेकी ।                                                         जनावरतय्त भिडन्त याकाः मज्जा कायेगु अबलय् मेमेगु नं कासात दु । फै ल्वाकेगु । ग्वंगः ल्वाकेगु, बताइँ ल्वाकेगु । थ्व ल्वाकेगु कासाय् सहभागि जुइपिं दर्शकतय्सं अबलय् तःधंगु मनोरञ्जन काइ । खतुं थौंकन्हय् द्वँह ल्वाकेगु कासा मदयेधुंकल । अथे हे फै ल्वाकेगु, बताइँ ल्वाकेगु, ग्वंगः ल्वाकेगु चलन नं खने मदयेधुंकल । जनावर ल्वाकेगु कासा उलि खने मदुसां थ्व कासा थौंकन्हय् नेपाःया दलतय् दुने, राजनीतिक नेतातय् दथुइ खने दयाच्वंगु दु । नेपाःया राजनीतिक नेतातय् दथुइ थौंकन्हय् ‘बुल फाइटि·’, ‘कक फाइटि·’ कासा तसकं हे लोकप्रिय खनेदु । अथे हे राजनीतिक वृत्तय् द्वँह प्रवृत्तिया नेतातय्त हुले पुले यानाः ल्वाकाः आनन्द काइपिं मनोरञ्जन याइपिं हुल्याहा नेतात नं उतिकं सक्रिय खनेदु । हालय् नेपाःया राजनीतिक ख्यलय् छगू तःधंगु दलया नेतात दथुइ जूगु ‘बुल फाइटि·’या कारणं व दल हे छताछुल्ल जूगु दु । विभाजित नेतात दथुइ ‘बुल फाइटि·’ याकेत अनेक हुल्याहा, पुल्याहा नेतातय्सं ड्रम थानाः, सुलि पुयाः, लापा थानाः ल्वापुया मिइ घ्यः तनाबिउगु नं चर्चाय् वयाच्वंगु दु । हरेक राजनीतिक दल दुने थौं थज्याmगु हे ‘बुल फाइटि·’, ‘कक फाइटि·’या प्रवृत्ति हावी जुया वयाच्वंगु दु । देशय् व जनताया सन्दर्भय् राजनीतिया सही अर्थ, आदर्श छु जुइ ? छु जुइमाः ? थौं थ्व खँय् गहन चिउताः तइपिं जिम्मेवार दल, नेतात सुं खनेमदु । थःथः दथुइ तँछाडमछाड यानाः वं वयात, वं वयात क्वःथलेगु, क्वत्यलेगु ‘बुल फाइटि·’ कासाय् हे थौं दल, नेतात व्यस्त । निरीह जनता थौं दल नेतातय् थ्व द्वन्द्वया घातक तमाशा स्वयेत बाध्य जुयाच्वंगु दु । थौं दलत दुने नेतातय् ल्वापुयात ‘बुल फाइटि·’या उपमा छाय् बी फइ ? नेता धइपिं जनावर मखु । बुद्धिजीवी जुइ । विचारवान जुइ । उकिं इमिगु ल्वापुयात ‘बुल फाइटि·’या संज्ञा बीगु अन्याय जुइफु । सामान्य दृष्टिं तकं धायेफु , तर थौं देय्या नेतातय् पारस्परिक ल्वापु भ्याःभचा हे वैचारिक, सैद्धान्तिक मखु । जनताया हीत, कल्याण यायेया लागि संघर्ष मखु । द्वहंतय् ल्वापुइ मात्र शक्तिया प्रदर्शन जुइ । छम्ह द्वहँनं मेम्हेसित गयेगु, क्वत्यलेगु हे अन उद्देश्य जुइ । ठीक थौं देय्या ‘जि’ धाइपिं शक्तिपिपासु नेतातय् ल्वापुया लिउने नं छम्हं मेम्हेसित गयेगु व क्यत्यलेगु महत्वाकांक्षा जुइ । दाउ खनेदइ । हालय् विभाजित जूगु छगू दलया निम्ह शीर्षस्थ नेता दथुइ थौंकन्हय् वाकयुद्ध छेडन जुयाच्वंगु खनेदइ । निम्ह नेतातय् मतभेदय् छुं राजनीतिक तर्क, शिष्टता मदु । जनताया नुगः सालेगु छुं वैचारिक सैद्धान्तिक आकर्षण मदु । देय्या उच्चस्तरीय राजनीतिक नेतात हे धाये मल्वयेक छम्हं मेम्हेसित अशिष्ट व स्तरहीन गाली गलौज बमन यानाच्वनी । इमिगु निम्नस्तरीय अभिव्यक्तिं जनतायात लज्जित याना बिउगु दु । थज्याःपिं नेतातय्पाखें जनतां गज्याःगु राजनीतिक संस्कार सयेकेगु ? तसकं हे हृदयविदारक न्ह्यसः जुयाबी । थौं देय्या राजनीतिक कथित महापुरुषतय् मू चिउताः, कुतः, राजनीतिक षडयन्त्र, झेलखेल यानाः थःगु ल्हाती शक्ति लाकेगु जुइ ! देय्या विकास, जनताया समृद्धि फुक्क थौं राजनीतिक नेतातय्सं (खलनायक ?) खिचाया न्हिप्यनय् घाका छ्वये– धुंकूगु दु । विभाजित दलया छगू कुचाया नेतां मेगु वैरी पक्षयात ‘विधवा, परस्त्री’ हे खंके मजिउपिं धकाः चारित्रिक आरोप याइ । छम्ह नेतां मेम्ह नेतायात ना·ेझार यायेत स्वइ । थज्याःगु भताभु· अराजक राजनीतिक परिस्थितिं देय् जनताया स्थिति गुलि दामाडोल जुइ । थुकिया थाःगाः दइमखु । जनता द्वहंतय् ल्वापुइ चुंदंगु घाँय् थें जुइ !"
https://nepalbhasatimes.com/43235,बिचाः,???? ?????? दुतिया,नेवाः बौद्ध धर्मय् ‘ये धर्मा हेतुप्रभवा हेतुस्तेषां तथागतो ह्यवदत’ गाथाया प्रभाव,"भगवानबुद्धं बुद्धत्व प्राप्ति लिपा थःम्हं अवबोध याना कयागु बोधिज्ञानयात जगतहितया लागि थःगु जिउताभरि कना बिज्यागु खः । भगवानबुंद्ध व बोधिज्ञानयात स्वंगू प्रकारं कनाबिज्यागु बौद्ध साहित्यय् उल्लेख दु । अथे धैगु सम्यकसम्बोधि, प्रत्येकबोधि व श्रावकबोधि । थ्व स्वंगू प्रकारया बोधिज्ञान प्राप्त यायेगु लँपु नं स्वंगु हे दुगु जुल । व खः सम्यकसम्बुद्धयान, प्रत्येकबुद्धयान व श्रावकयान ।                                                         सम्यकसम्बुद्धयानया लँपु ज्वना वंपिसं सम्यकसम्बुद्धत्व प्राप्त यानाकाइ, प्रत्येबुद्धयानया लँपु ज्वना वंपिसं प्रत्येकबुद्धत्व प्राप्त याना काइ अले श्रावकयानया लँपु ज्वना वंपिसं श्रावकबुद्धत्व पाप्त याना काइगु उल्लेख दु । बुद्धया थ्व स्वंगु ज्ञान प्राप्तिया लागि बुद्धया अनुयायिपिसं थःत यःगु छगू छगू लक्ष ज्वना न्ह्यावंगु खँ बौद्ध साहित्यया इतिहासय् स्पष्ट खनेदु । नेपाःया नेवाः बौद्धतय्सं सम्यकसम्बुद्धया लागि बोधिसत्व चर्यायात नालाकाःगु खनेदु । नेपाःया बौद्धधर्मया इतिहास अध्ययन याना स्वया यंकल धाःसा सलंसः दँ न्ह्योनिसे थनयापिं मनूतय्सं बाहा, बही पलिस्था याना सम्यकत्वया लागि बज्रयान बिधि कथं पूजा, पाठ, कर्मकाण्ड, नखःचख आदि हना वया च्वंगु खंकेपैm । नेवाःतय् गुलि नं बाह्य व गुह्य पूजाविधि त दु व पूजाआजाय् तसकं हे प्रयोग जुइगु छपु श्लोक खः, “ये धर्मा हेतुप्रभवा हेतुतेषां तथागतो ह्यवदत । तेषाञ्च यो निरोधो एवंवादी महाश्रमणः ।।” थ्व निझ्वःया गाथा, प्यंगु पद व च्यागु शब्दांश मिलेजुया बनेजुया च्वंगु दु । थ्व गाथाया अर्थ थथे खः– गुलि नं हेतु प्रत्यय चूलाना उत्पन्न जूगु वस्तुत (धर्म) दु, व फुक्कया हेतु (कारण) तथागतं कना बिज्याई, नापं उगु फुक्क वस्तुया निरोध नं कनाबिज्याई थुजोम्हवादी महाश्रमण खः । भगवान बुद्ध बोधिबृक्ष मूलय् वेैशाख पून्हीया दिनसं सम्यकसंबुद्धत्व लाभ याना बिज्यागु खः । गुगु ज्ञान अतिकं गम्भिर, सूक्ष्मगु थुइकां थुइके थाकुगु प्रतित्यसमुत्पाद धर्म खः । भगवानबुद्ध बुद्धत्व प्राप्ति जूगु व हे मण्डपय् च्वना थ्व प्रतित्य समुत्पाद धर्मयात ं छगू सप्ताह तक्क चिन्तन मनन् यायां विमुत्ति रसपान याना बिज्यागु खः । थ्व प्रतित्य समुत्पाद धर्मया सार संक्षेप धैगु हे थ्व गाथा खः । थ्व गाथा सुनां, सुयात, छाय् कंगु ? थ्व गाथा सारिपुत्र भिक्षुं अस्सजि धैम्ह भिक्षुयाके छिमि गुरु गुजोम्ह धका न्यंगु सन्दर्भय् कंगु खः । थ्व हे निझ्वःया गाथा न्येनेमात्रं भगवान बुद्धया निम्ह अग्रश्रावकपिं सारिपुत्र व मौद्गल्यायनया धर्मचक्षु उत्पत्र जूगु खः । झीगु बाहा–बहीलय् सारिपुत्र व मौदगल्यायन विहारया मूलगन्धकुटी देवता (क्वाःपाद्यो)या मूलुखाया पिने जवंखवं पिण्डपात्र व चैत्य अंकित शिक्षाभाजन व शिक्षाभाजनकुण्डिका धारण याना च्वंपिं युगल श्रावकपिनिथु प्रतिमा तयातःगु झीसं खंके फई । थुपिं निम्ह श्रावकपिं मध्ये जवय् च्वंम्ह बुद्धशासनया धर्मसेनापति सारीपुत्र खःसा खवय् च्वंम्ह महाऋद्धिवान महामौद्गल्यायन खः । सारीपुत्र व महामौद्गल्यायनपिनिगु मूर्तियात बौद्ध विहार परम्पराय् अनिवार्यकथं जवं खवं तय्माःगु चलन दु । अथे हे पौभाः, थांका, भित्ते चित्र आदिइ नं बुद्धमूर्तिया जवंखवं थुमिगु चित्रत अंकित याना तःगु झीसं खंकेफइ । बुद्धया जीवन कालय् नं पूर्वारामप्रसाद, जेतवनथेंज्यागु विहारय् भगवान बुद्ध च्वना विज्याइगु कोथाया जवं खवं सारीपुत्र व मौद्गल्यायनया कोथात दु धैगु खँ मज्झिम निकायया अट्ठकथा प्रपञ्चसूदनी न्ह्यथना तःगु दु । बुद्धं थथे धया बिज्यागु दु, “जिनरुपी पञ्जलय् दथ्वी च्वना च्वनाम्ह जितः जवपाखे सारीपुत्र व खवपाखे मौद्गल्यायन च्वना सदां पालना यायेमा” । थुपिं श्रावक भिक्षुपिनिगु लागि तुलादण्ड व प्रमाणकर खः । बुद्ध, धर्म व संघया लागि तसकं आदर–गौरब तयमाःपिं बुद्धया औरसपुत्रपिं खः । अथे जुया नेवाः बौद्ध समाजय् सारिपुत्र, मौद्गल्यायन व बोधिज्ञान लाभ जुइगु बुद्धधर्मया हे सारसंक्षेप जुया च्वंगु थ्व गाथायात तसकं महत्व बिया छ्यलाबुलाय् हयाच्वंगु खनेदु । नेवाः बौद्ध धर्मय् थ्व गाथाया छ्यलाबुला नेवाः बौद्ध परम्पराय्थें थ्व गाथाया प्रयोग साय्द गनं हे मेगु बौद्धधर्म अभ्यासय् जुयाच्वंगु खनेमदु । थनया चाहे बाह्य पूजा जुइमा चाहे गुह्य पूजा जुइमा व पूजाविधिइ छक्वपतिकं थ्व वाक्य ब्वना च्वनी । सम्यक सम्बुद्धत्व लाभ यायेगु लागि “सर्वप्रकारं जगतो हिताय” नारा ज्वना बोधिसत्व चर्याया साधना यायेमाःगु जुल । व साधनाया क्रमय् कथंहं प्यंगु तह मार्पmत ज्ञान–दर्शनय् थ्यंकीगु जुल । अथे धैगु क्रिया, चर्या, योग, अनुत्तरयोग खः । क्रिया अन्तर्गत पूजा, पाठ, जप, तप, होम, मूर्ति, चैत्य स्थापना, मण्ड दनेगु धलं दनेगु आदि जुइगु खः। थुकि बाह्य जगतयाबारे शिक्षा बिइ । अनंलि चर्या कथं उकियात आन्तरिक अनुभूति बिइगु ज्या जुइ । गुह्य पूजाय् योग व अनुत्तर योगपाखेँ समथ–विपश्यना अभ्यास जुई । थन उत्पत्र–क्रम व सम्पत्र–क्रम पाखे शून्यता ज्ञान वा अद्वयज्ञान दर्शन यायेगु ज्या जुई । थ्व तसकं हे दुर्लभगु ज्ञान जुल । थ्व हे ज्ञान दर्शन यायेत ग्वाकिगु व क्वाकिगु जुया थ्व श्लोक प्रयोग जुइगु खः । नेवाःबौद्ध संस्कारया मूल श्रोत धैगु नव ग्रन्थ खः । अथे धैगु गुंगु ग्रन्थ समाधिराज, ललितविस्तर, लंकावतार, सुवर्णप्रभास, गण्डव्यूह, सद्धर्मपुण्डरिक, दशभूमिकसूत्र, तथागतगुह्यक व प्रज्ञापारमिता खः । थ्व फुक्क ग्रन्थया अन्तय् नं थ्व हे गाथा च्वया क्वचायका तःगु दइ । थनया गुलि नं पूजाविधिया सपूmत दु उकी दकले लिउने थ्व गाथा च्वयतःगु दई । नेवाः बौद्धतय् थीथी नखः चखः, गुँला, श्रीपञ्चमी, अष्टमी, संल्हू आदिबले पञ्चरक्षा, नामसंगिति, अष्टसहस्रीका प्रज्ञापारमिता आदि ग्रन्थ पाठ यायेगु चलन दु । थ्व पाठ याये सिधय्का थ्व हे गाथा ब्वना क्वचायकी । नेवाःतय्गु दशसंस्कारकर्म (गर्भाधान, पुंसवनकर्म, सीमन्तोपनयनकर्म, जातकर्म, नामकर्म, अत्रप्रासन, प्रवज्यासंवरकमृ, ब्रतमोक्षन, पाणिग्रहण व मृत्युसंस्कार)या पूजा पाठ जुइबले, लसकुश याना दुकाइबले, सिफंलुइबले, तायं पुज्याइबले गुरुजुपिसं थ्व वाक्य ब्वनीगु याइ । गुलि नं बाह्य व गुह्य पूजाविधि जुइ उकी पञ्चोपचार पूजा जुई । गन्ध, पुष्प, धूप, दिप, नैवद्य तथा लाजाय धका अन्तिमय् तायं पूजा यायां थ्व गाथा ब्वनी । अनं शताक्षरया मन्त्र ब्वना क्वचाय्की । तायं पुज्याना थ्व वाक्य ब्वनीगुया दार्शनिक अर्थ तायं पूजा यायेगु धैगु हेतु प्रत्यय व निरोध धर्मयात थुइका शून्यता (अद्वय) ज्ञान दर्शन प्राप्त यायेगु खः । ताय धैगु वा सिया, उकीं उत्पत्र जूगु स्वाँ खः । ताय न्ह्याथाय् लाःसां विलय् जुया वनी, हाकनं पुसा जुई फइमखुत । उकीं ताय् निर्वाणत्वया प्रतिक खः । प्रत्येक प्राणिपिंके बुद्धरुपि बिज दई । व बुद्धरुपि बिजयात प्रस्फुटन याना स्वाँ ह्वयेकेत अनेक उपाय कौशल्यया प्रयोग याई । झीके च्वंगु बुद्धरुपी पुसायात ज्ञानरुपी स्वाँ ह्वय्कीगु अर्थय् थ्व गाथा प्रयोग जुइगु खः । गुगु ज्ञान दर्शनलिपा हानं हानं जन्म जुइमालिगु राग, द्वेष, मोह, मान व इष्र्या आदि क्लेश नाश जुया वनी । थुजोगु अतिकं उच्चगु ज्ञान दर्शन प्राप्त यायेत थ्व वाक्य ब्वना साधना यायेगु खः । निष्कर्ष थुकथ नेवाः बज्रयानी ध्यान साधनाय् झीत जगत संसारया वास्तविकता धैगु थन गुलि नं धर्मत दु उंिपं सकतां हेतु प्रत्ययया हुनी उत्पन्न जुया च्वंगु जक खः । उत्पन्न जूगु धर्मत सकतां निरोध नं जुई धैगु अद्वय ज्ञानय् प्रतिष्ठित याना गबंले फुना मवनीगु सुख प्राप्त यायेत क्वाका बिइगु थ्व गाथा जुया च्वन । थुकथं विशिष्ट मौलिक विशेषताया हुनि नेपाया बज्रयानी बुद्धधर्मंं विश्वया अमेरिका, यूरोप थेज्यागु देशयात आकर्षित याना च्वंगु दु । मन्त्रपाखें मनया रक्षा जुइगु व तन्त्रपाखें सिद्धी प्राप्त जुइगु बज्रयानया थ्व रहष्यमय विधायात झी नेपाःमीपिंसं म्हो जक थुइके फया च्वंगु खने दु । थुकियात हिन्दु संस्कार, विकृति धका हेयया दृष्टीं स्वयेगु याना च्वंपि नं मदुगु मखु । थ्व स्वभाविक नं खः । सलंसः दँतक्क दमन, शोषणय् लाना यक्व बिकृति बिसंगति थुकी दुहाँ वया थुकिया स्वरुप पाना वंगु ला अवस्य नं खःगु हे जुल । आः झीसं थुगु खँयात वाःचायका आवश्यक सुधार याना यंके फतधाःसा हानं छक नेपाः बुद्धशिक्षाया केन्द्र जुइतिनि धैगु विश्वास दु ।  "
https://nepalbhasatimes.com/43343,बिचाः,???? ?????? चौथी,एभिन्युज टिभी व समय फल्चा,"विद्युतिय ‘संचार माध्यम’ मध्ये चर्चित छगू राष्ट्रिय टेलिभिजिन च्यानल एभिन्युज टिभी थौंकन्हय् विवादय् लानाच्वन धाःसां जिउ । थौकन्हय् थ्व चर्चित टेलिभिजन ‘एभिन्युज’ टिभीयात सम्पदा विरोधी धकाः धायेगु यानाहःगु दु । थ्व टेलिभिजनं आर्थिक प्रभावय् लानाः ज्याझ्वः प्रशारण यानाच्वन धकाः नं द्वपं लानाच्वंगु दु ।                                                         सन्दर्भ यलया पुच्वःय् दयेकाच्वंगु ऐतिहासिक, पुरातात्विक महत्वया समय फल्चा पुनःनिर्माणया खः । थ्व फल्चायात कयाः एभिन्यजुं प्रशारण याःगु ज्याझ्वःयात कयाः थज्याःगु द्वपं लानाच्वंगु खः । थ्व च्यानलं समय फल्चा दयेके मजिउ धकाः एकतर्फी कथं ज्याझ्वः प्रशारण यानाच्वंगुलिं नं थ्व विवाद ब्वलनाच्वंगु खः । भाद्र २८ गते ‘एभिन्युज’या खबर भित्रको खबर ज्याझ्वलय् यलया पुच्वःय् दयेकाच्वंगु समय फल्चाया बारे छगू रिपोर्ट प्रसारण याःगु खः । थ्व हे रिपोर्टं यानाः एभिन्युज टिभि सम्पदा विरोधी धयागु द्वपं बिइमाःगु अवस्था वःगु खः । पूच्वःय् च्वंगु लालिगुरास बहुउद्देशीय सहकारीया आर्थिक प्रभावय् लानाः समय फल्चाया बारे एकतर्फि कथं विवादीत ज्याझ्वः दयेकाः प्रशारण याःगु धयागु चर्चा जुयाच्वंगु दु । देय्या राष्ट्रिय टिभी च्यानलं छुं नं ज्याझ्वः प्रसारण यायेबलय् उकीया इतिहासया नं अध्ययन यानाः पुरातात्विक महत्वया बारे स्थनीयतय् पाखें जानकारी कयाः, सम्बन्धित सरोकारवालातय्के जानकारी कयाः, पुरातत्व बिभागयाके जानकारी कयाः जक ज्याझ्वः दयेकाः प्रसारण यायेमाः । थ्व समय फल्चा २०६ दँ पुलांगु इतिहास क्वबियाच्वंगु ऐतिहासिक पुरातात्विक महत्वं जाःगु सम्पदा जूगुलिं थ्वया गहन अध्ययन यानाः जक ज्याझ्वः प्रसारण यायेमाः, हचुवाया भरय् छगू संस्थाया आर्थिक प्रभावय् ज्याझ्वः प्रसारण याये मजिउ धयागु सकसिया धापू दु । यलया पूच्वःया समय फल्चा धयागु देय्या गौरव ऐतिहासिक पुरातात्विक सम्पदा नाप स्वानाच्वंगु बिषय खः । थ्व समय फल्चाया निर्माणया विषय धयागु लालीगुराँस बहउद्देशीय सहकारी व यल महानगर नाप जक स्वापू दुगु बिषय मखु । थ्व देय्या सम्पदा नाप स्वापु दुगु विषय खः । ‘खबर भित्रको खबर’ या भनाइ कथं यल महानगरं सतकया मापदण्ड मिचे यानाः, सतक पेटी मिचे यानाः, अले कर्किया भौतिक संरचनायात हानी नोक्सानि जुइ कथं समय फल्चा निर्माण यात धयागु दु । यदि सुनांनं थःगु स्वामित्वया जग्गाय् भौतिक संरचना दयेकल धाःसा वयात अतिक्रमण धायेगु पाय्छि ला ?सतक पेटी मिचे यानाः फल्चा दयेकल धकाः चिन्ता काःम्ह एभिन्युज टिभिया खबर भित्रको खबरयात थ्व छगू जिगु न्ह्यसः जुल । फल्चा दयेकूगुयात कयाः यल महानगरपालिका विरुद्ध घौछिया ज्याझ्वः दयेकाः प्रसारण याःगु टिभीयात स्वनिगःया यक्वय् थासय् यक्व हे व्यक्तितय्सं सार्वजनिक सम्पदा मिचे यानाः ततःजाःगु भौतिक संरचना, होटेल दयेकूबलय् छाय् चिन्ता मजुल ? अथे हे स्वनिगःया थीथी व्यस्त सतक पेटीइ मनूत न्यासि वनेमाःथाय् न्यास जुइतकं मजिइक सतक पेटी मिचे यानाः बँ पसः तयातःपिनिगु बारे छाय् ज्याझ्वः दयेके मफुगु ले ? कोरोनाया जोखिमय् अले निषेधाज्ञाया इलय् नापं स्वनिगःया थिथि थासय् सतक पेटि मिचे यानाः भिडभाड यानाः मापदण्ड नापं पालना मयासे बँ पसः तयाः च्वनं नं ‘खबर भित्रको खबरं’ गय् मखन ले ? थुकिया विरोध यानाः छाय् घौछिया ज्याझ्वः मदयेकल ? तर थःगु स्वमित्वया जग्गाय् यल महानगरपालिकां ऐतिहासिक सम्पदा पुनःनिर्माण यायेवंसतक पेटी मिचे यात धकाः एभिन्युज टिभिं घौछिया ज्याझ्वः दयेका प्रसारण यात । थःगु स्वमित्वय् भौतिक संरचना निर्माण यायेगु धयागु सामान्य, स्वाभाविक खः । थुकिया लागि देय्या लोकंह्वाःगु राष्ट्रिय टिभी च्यानलयात कपाः स्याकाः ज्याझ्वः दयेकाः प्रसारण यायेमाःगु आबश्यकता मदु धयागु आमनागरिकतय् धापू दु । व नं सुयां व्यक्तिगतया लाभया लागि फल्चा निर्माण जुयाच्वंगु मखसे, सार्वजनिक सम्पदाया पुनर्निर्माण जक यायेत्यंगु अवस्थाय् । नेपाःया थज्याःगु ऐतिहासिक पुरातात्विक महत्वया सम्पदात नेपाःया म्हसिकाः खः । थ्व हे सम्पदा स्वयेत देश विदेशं दँय्दसं लखांैलख पर्यटक वयाच्वंगु खः । थ्व खँ एभिन्युज थेंज्याःगु च्यानल, अनया पत्रकार, अनया थुवाःतय्सं मसिउगु ला पक्कां मखु जुइ । नेपाःया ऐतिहासिक पुरातात्विक महत्वया सम्पदात संरक्षण यायेगु, पुनर्निर्माण यायेगुली ग्वाहालि यायेमाःपिं मिडियां हे आमनागरिकयात भ्रमय् लाइ कथंया ज्याझ्व प्रसारण यायेगु गुलि तक उचित धयागु न्ह्यसः ब्वलनाच्वंगु इलय् समय फल्चा पुनर्निर्माणया बारे गलत ढंग प्रचार यायेगु, उकिसनं लिसा लिसा कयाः प्रसारण यानाच्वंगुलिं एभिन्युजं आर्थिक लबः कयाः हे थथे याःगु खः धकाः शंका ब्वलनीगु अस्वाभाविक मखु । थ्व ज्याझ्वः लालीगुराँस बहुउद्देशीय सहकारीया आर्थिक, राजनीतिक प्रभावय् लानाः प्रसारण याःगु धयागु स्पष्ट सीदु । अथे मखु धयागु खःसा स्थानीयतय् पूर्ण समर्थनय् स्थानीय सरकारं याःगु ज्या यात गलत धायेफइमखु । स्थानीय जनताया पूर्ण समर्थन दुगु ज्यायात गलत धकाः प्रचार याःगु धयागु छुं छगू अमूक संस्था वा व्यक्तिया लाभया निंतिं जक यानाच्वंगु खँ धयागु याउँक हे सीकेफु । स्वनिगलय् देश–विदेशं वयाच्वंपिं आप्रवासीत अप्वयाच्वंगु दु । थ्व हे कारणं यानाः नं स्वनिगलय् यक्व हे समस्या खने दयाच्वंगु खः । स्वनिगलय् पिनें वयाच्वपिं मनूत चाहे मिडियापर्सन हे छाय् मजुइमा, उमिके स्वनिगःया बारे बांलाक जानकारी मदु । न स्वनिगःया थाय्बाय्या जानकारी दु, न त स्वनिगःया कला संस्कृतिया जानकारी दु, न त स्वनिगःया कला, कौशल, सम्पदाया बारे हे बांलाक जानकारी दु । स्वनिगलय् स्वनिगःयात हे म्हमसिउपिं आप्रवासितत अप्वया च्वंगु कारणं थनया सम्पदा, सार्वजनिक जग्गा जमिन जक मखु सतिक पेटी तकं अतिक्रमण जुयाच्वगु दु । उलि जक मखु स्वनिगःया कला, संस्कृति जात्रा, पर्ब, नखःचखतय् नाप विकृति ब्वलना वयाच्वंगु दु । उकिसनं गुलिखे स्वनिगःया आदिवासी रैथाने धाःपिं तकं आर्थिक प्रभावय् लानाः वा वाध्यतावसं थःगु पुलांगु थाय्बाय् त्वःताः विस्थापित जुया वनाच्वंगु दु । गुकिं यानाः थनया सम्पदा, जात्रा, पर्व, संस्कृति हे झन् झन् न्हना वनीगु अवस्था जुयाच्वंगु दु । स्वनिगःया निंतिं थ्व हे विडम्वना जुयाच्वंगु दु ।  "
https://nepalbhasatimes.com/43366,बिचाः,???? ?????? षष्ठी,"संस्कृति, सम्पदा व सवारी साधन","येँ देशय् दकलय् जीवन्त जुइगु ई धयागु येँयाःया ई खः । दछि न्ह्यः कोरोना महामारीया कारणं यँयाः नखः हने मखन । दछि न्ह्यः हनेमखंगु जोश सहित थुगुसी हानं झःझ धायेकः यँयाः नखः क्वचाल । महामारीया कारणं ताः ई तक छेँय् दुने जक च्वनेत बाध्य जुइमाःपिं नं थ्व नखतय् ब्वति काः वःगु खः । बाजं थानाः, प्याखं ल्हुयाः नापं खः सालाः थुगु नखतं येँ देय्यात थप जीवन्तता प्रदान यात । द्यः छेँय् तयातःपिं द्यःत निसें लाखे, पुलुकिसि, सवद्यः फुक्कं सतकय् पिहांवयाः यँयाः मौलिकतायात ल्यंकातयेगु ज्या जुल । कुमारी माजु नापं गणेद्यः व भैलद्यःया खः थःने व क्वःने नापं नानीचाः याः कुन्हु तक खः चाःहिकाः यःसिं क्वथलेवं थुगुसीया जात्रा क्वचाल ।                                                         सामान्य रुपं मनूतय्सं येँयाः थुलि तःजिक क्वचाःगुलिं झीगु संस्कृति व सम्पदायात आस्था तइपिं यक्व दु धकाः बिचाः तइगु स्वभाविक खः । संस्कृति प्रति सम्मान तइगु छगू सकारात्मक खँ खत । तर धाथें यँयाः केवल सम्मान याइपिंसं जक ब्वति काःगु खःला ? वा यँयाः जात्राय् वःपिं फुक्कसिनं सम्मान स्वरुप जक जात्राय् ब्वति काःगु खःला ? संस्कृति व सम्पदाया सम्मान केवल जात्राय् ब्वति कायेवं जक अवश्य नं जुइगु मखु । उकीयात सहि तवरं थुइके मफुसा झीगु संस्कृति व सम्पदा सम्मानित जुइगु मखु अपमान जूगु ठहर जुइ । दसुया निंतिं इन्द्रजात्रा कुन्हु राष्ट्र प्रमुख वयाः थुगु जात्रा अवलोकन याइगु परम्परा दु । राष्ट्रया प्रमुख वयाः जात्रा स्ववयेगु धयागु पक्कां नं झीगु संस्कृतिया निंतिं गौरवया विषय खः । थुगुसी नं राष्ट्रप्रमुख लगायत राज्यया प्रमुख अंगया पदाधिकारीत निसें कुटनीतिक नियोगया पदाधिकारीतय्सं जात्राया अवलोकन यात । राष्ट्रप्रमुखया नातां महामहिम विद्यादेवी भण्डरीं नं ब्वति कयादिल । तर राष्ट्र प्रमुख जब गद्दी बैठकं जात्राय् स्वयेत वये–वनेगु यात उगु इलय् वय्कः सम्पदा क्षेत्र स्थलय् न्यासि मझाः, वय्कः थःगु गाडीइ सवार जुयाः लाय्कू दुने दुहांवयेगु ज्या यानादिल । न्हापा लिपा नं वय्कलं थुकथं हे गाडीइ च्वनाः लाय्कू दुने वयेगु यानाच्वंगु खत । राजतन्त्रया इलय् जुजुपिंसं याइगु नं थथे हे खत । जात्रामय जुयाच्वंगु, उकी नं सम्पदा स्थल दुने गाडीइ सवार जुयाः वयेगु धयागु सायद छुं नं कोणं संस्कृति व सम्पदा प्रतिया सम्मान कथं कायेगु थाय् मदु । महामहिम राष्ट्रपति जक मखु यँेयाःया झ्वलय् पुजा यायेत वःम्ह पुलांम्ह युवराज पारस नं सम्पदा स्थल दुने गाडीइ सवार जुयाः हे वःगु खः । केवल १०० मिटरया दुरी पिने गाडी दिकाः वयेत वय्कःपिं थज्याःपिं मनूतय्त छाय् अपाय्सकं समस्या ? छगू रेडिमेड लिसः वइ – सुरक्षाया कारणं । यदि अथे खःसा १०० मिटर दुरीयात सुरक्षा बी मफुगु झीगु सुरक्षा प्रणाली हे ज्यालगे मजू । गुकीं यानाः झीगु संस्कृति व सम्पदा अपमानित जुइत बाध्य जुयाच्वंगु दु । सुरक्षा प्रणाली चुस्त जूसां राष्ट्रपति व पुलांम्ह युवराज न्यासि वनेत थाकूचाःगु खःसा झीसं थुइके वय्कःपिं जात्राय् वा नखः हनेत वयाः झीसं गौरव यायेमाःगु स्वयां हिन्नताबोध यायेमालाच्वंगु दु । थज्याःगु गतिविधिं झीगु संस्कृति व सम्पदा अपमानित जुयाच्वंगु बारे वय्कःपिंसं नं वाःचायेकी धयागु आशा याये । थ्व खँ केवल वय्कःपिं लिसे जक स्वनाच्वंगु विषय मखु । यँेयाःया जात्रा सुरु जुइ न्ह्यः खः दयेकाच्वंगु इलय् जक स्वयेगु खःसां लाय्कू क्षेत्रय् निर्वाध रुपं सवारी साधन आवत जावत जुयाच्वंगु खनेदु । छखे झीसं जात्रा यायेत दयेकातःगु कुमारी माजु, गणेद्यः व भैलद्यःया खः, वयाः नापसं सवारी साधन वये–वनेगु यानाच्वंगु । अझ लिक्कसंला मोटरसाइकलत दिकातःगु । मानौं उगु क्षेत्र सम्पदा स्थल मखु पार्किङ क्षेत्र थें च्वं । सवारी ज्वनाः उगु क्षेत्रय् वये–वने याइपिं लिसें सवारी दिकाः उगु क्षेत्रय् चाःहिलेत वइपिं फुक्कसिनं सम्पदा क्षेत्रयात याइगु सम्मान थ्वहे खःला ? अझ जात्राया इलय्, खः दयेकाच्वंगु इलय् क्यनेमाःगु सुझबुझ थथे हे खत ला ? थज्याःगु व्यवहारं झीगु संस्कृतियात तःमि दयेकी वा चीमी, झीसं बिचाः याये हथाय् जुइधुंकल । सम्पदा क्षत्रे उकी नं विश्व सम्पदा क्षेत्र । अज्याःगु धलखय् लाःगु थाय्या छगू निश्चित मापदण्ड दइ । छु यायेज्यू, छु यायेमज्यू धयागु बारे नियम पालना यायेमाः । उकी मध्ये छगू महत्वपूर्ण खँ धयागु सवारी साधनया प्रवेश निषेध खः । तर येँया लाय्कू दुने जुयाच्वंगु थज्याःगु लापरवाहीं यानाः कन्हय् थ्व क्षेत्र हे विश्व सम्पदा धलखं चीकीगु तकं खःला धकाः ग्याःचिकु दयेधुंकल । लाय्कू क्षेत्र संरक्षण यायेत नीस्वनातःगु निकाय, स्थानीय प्रशासन निसें राज्यया सम्बन्धित अंगं थज्याःगु सम्वेदनशील खँय् ध्यान मबीगु खःसा लाय्कू क्षेत्रयात सुरक्षित तयातयेत थप हाथ्या ब्वलनी । येँया दुनेया लागाय् अव्यवस्थित सवारी चापया कारणं थनया संस्कृति व सम्पदा क्षेत्रय् खतरा ब्वनाच्वंगु अप्वः दयेधुंकल । अज्याःगु अनियन्त्रित सवारीं यानाः दुने जुइगु आपालं जात्रा व नखतय् लिच्वः लाकाच्वंगु ला द हे दु । सापारु व उपाकु थज्याःगु इलय् थः मदुपिनि सम्मानय् देय् चाःहिलीपिं असहज जुया हे च्वंगु दु । आः येँयाः थज्याःगु तःजिगु नखःया इलय् सवारी साधनया व्यवस्थापनया कमजोरीं मेगु असहजता ब्वलंकाच्वंगु दु । अझ विश्व सम्पदा स्थलय् सवारीसाधनया आवगमनं झीगु संस्कृति व सम्पदायात अवमूल्यन यायेगु ज्या जुयाच्वंगु दु । राष्ट्र प्रमुख निसें सर्वसाधारण तक, स्थानीय निकाय तक स्थानीय क्लबतय्सं आः थ्व विषयलय् गम्भीर जुयाः मूल्यांकन यायेमाः । सवारी साधनया उचित व्यवस्थापन यानाः झीगु जात्रा पर्वयात तःजि यानाः यंके, सम्पदा क्षेत्रयात संरक्षण याये ।"
https://nepalbhasatimes.com/44601,बिचाः,११४२ कछलागा दशमी,नेतृत्व पुस्तान्तरणय् अनिच्छा,"प्यला न्ह्यः नेपाःया प्रधानमन्त्री जुयादीम्ह नेपाली कांग्रेसया सभापति नेपाःमितय् निंतिं न्हूगु ख्वाः मखु । अझ सत्ता व प्रधानमन्त्री पदया निंतिं ला वय्कः थें सतिम्ह सायद हे सुं दइ । वय्कः थुगुसी न्याक्वःगुखुसीइ प्रधानमन्त्री जुयादीगु खः । २०५२ सालय् न्हापांखुसी प्रधानमन्त्री जुयादीम्ह देउवा थ्व लिपा नं थः प्रधानमन्त्री जुइफइगु व जुइ चाहे जूगु इच्छा इलय् ब्यलय् क्यनाच्वनादी । संसद्या इतिहासय् नं देउवाया रेकर्ड अथेहे दु । २०४८, २०५१ व २०५६ सालय् डडेलधुरापाखें निर्वाचित जुयादीम्ह देउवा निक्वः तक संविधानसभा चुनाव व वयां लिपा जूगु संसदीय चुनावय् नं डडेलधुरा व कञ्चनपुरं निर्वाचित जुयादीगु खः । आः वय्कः हानं छक्वः नेपाली कांग्रेसया सभापति जुइगु तयारी यानाच्वंगु दु ।                                                         प्रधानमन्त्री देउवाया राजनीतिक ‘रिपोर्ट कार्ड’य् तःक्व प्रधानमन्त्री, सांसद वा पार्टी सभापतिया धलः तयाः रेकर्ड कायम यानादीगु जुइफु, तर थुकिं नेतृत्वय् छम्ह हे जक व्यक्ति गुलि ई तक तक्यानाच्वन धइगु नं प्रष्ट छुमां बियाच्वंगु दु । छगू निर्वाचन क्षेत्रं छम्ह हे व्यक्ति स्वंगू दशक तक प्रतिनिधित्व यानावइगु धइगु अन न्हूम्ह नेतृत्वया विकास मजूनी वा याकेमबिउगु खः । देउवां खुक्वः तक सांसद जुया धकाः घमण्ड यायेगु थाय् ला दइ तर छम्ह नेताया दायित्व न्हूगु नेतृत्व विकास नं खः । उकी धाःसा देउवा फेल जूगु प्रमाण वय्कःया निर्वाचन क्षेत्र स्वयम खः । पार्टी दुने हानं सभापति जुइगु आकांक्षा व प्रधानमन्त्रीइ न्याक्वः तकया यात्रा प्रमाणयात क्वतुंकीगु थप आधारत खः । नेतृत्व विकासय् लिपा लाःगु नेपाली कांग्रेस जक धाःसा मखु । थज्याःगु समस्या नेपाःया फुक्क धइथें प्रमुख राजनीतिक दलतय् दुने दयाच्वंगु दु । प्रमुख प्रतिपक्ष नेकपा (एमाले)य् आः पुस्तान्तरणया खँ मखु कि केपी ओलीया विकल्प मदुगु जक मखु, अज्याःगु विकल्प दये तकं फइमखु धयाथें प्रचार जुयाच्वंगु दु । ताः ईया इतिहास क्वबियाच्वंगु पार्टी दुने छम्ह व्यक्तिं जक पार्टी सञ्चालन यायेफइगु व मेम्ह सुं नं उकीया निंतिं सक्षम मदु धायेगु खःसा कन्हय् केपी ओली लिपा एमालेया भविष्य छु जुइ, उकीया बारे स्वयम अन दुने च्वंपिं नेता कार्यकर्तातय्सं बिचाः यायेमाःगु पक्ष खः । २०५७ साल निसें माओवादीया अध्यक्ष जुयाच्वनादीम्ह प्रचण्ड वयां न्ह्यः २०४६ सालय् मशालया महामन्त्री जुयादीगु खः । थ्व ल्याखं प्रचण्ड केवल नेतृत्वय् जक च्वनाच्वंगु नं स्वंगू दशक दयेधुंकल । छुं ई न्ह्यः वय्कः स्वयमं थः लिपा पार्टीया नेतृत्व सुनां यायेफइ धकाः अझ नं थःम्हं मखनागु धकाः सार्वजनिक ज्याझ्वलय् धयादीगु खः । प्रष्ट जू, छम्ह व्यक्तिं दशकौं तक पार्टी नेतृत्व याःगुलिं अन दुने न्हूगु नेतृत्वया विकास जुइमफुत । न्हूगु पुस्तायात जिम्मेवारी बीगु कुतः मजूगुलिं नेतृत्व थःम्हं नं कन्हय् सुनां पार्टी कःघाइ धइगु मार्गचित्र मखन । नेकपा (एमाले)पाखें विद्रोह याना वःम्ह माधवकुमार नेपाल न्हूगु पार्टी चायेकाः हानं अध्यक्ष जुयादीगु दु । २०५० निसें २०६५ तक एमालेया नेतृत्व यानादीम्ह नेपालं नेकपा (एकीकृत समाजवादी) चायेकाः हानं छक्वः अध्यक्ष जुयादीगु दु । उखे नेकपा (मालें) नकनिति हानं सीपी मैनालीयात हे महासचिव ल्यःगु दु । वय्कः २०५८ निसें मालेया महासचिव खः । नेमकिपा, नेकपा (मसाल), राष्ट्रिय जनमोर्चा लगायत कम्युनिष्ट पार्टीया अध्यक्षया ख्वाःपाः नं स्वंगू दशक निसें हिउगु मदुनि । मधेशी जनअधिकार फोरमया नेतृत्व यानाः राजनीतिक पकड स्थापित याःम्ह उपेन्द्र यादव जुइमाः वा मधेश केन्द्रित राजनीतिया निंतिं कांग्रेस पार्टी त्याग यानादीम्ह महन्थ ठाकुर जुइमाः फुक्कं अझ नं नेतृत्व पदय् हे दनी । राजनीतिक वृत्तय् मेगु पुस्ताय् नेतृत्व हस्तान्तण मजुयाच्वंगु मू कारण धइगु नेतृत्वय् च्वंपिनि अदूरदर्शी नीति खः । नापं ल्याम्हतय्सं नेतृत्व नाप सतिसा थःत फाइदा दइ, नेतृत्वया अःख वःसां थः द्याइ धइगु जोर–घटाउ नं उतिकं जिम्मेवार जू । पार्टी दुनेया नेतृत्व, संसदीय चुनावय् ल्वायेगु नापं प्रधानमन्त्री लगायत जिम्मेवार पदय् छगू निश्चित समय सीमा मतयेकं थुकीया स्थायी समाधानया लँपु पिहां वइमखु । राजनीतिक विश्लेषकतय्सं निगू कार्यकालया नीति संविधानय् दुथ्याकेमाःगु विषय ल्ह्वनाच्वंगु दु । तर थुकिया बारे ब्यापक सहलह व बहस अझ नं जुइफयाच्वंगु मदु । संविधान संशोधनया निंतिं राजनीतिक सहमति बिना सम्भावना दइमखु । उकिं जब तक व्यापक बहसया विषय जुइमखु राजनीतिक नेतृत्वयात थुगु विषय गौण जुइ । विश्वया राजनीतिक अवस्था स्वयेगु खःसा आः पुलांगु पुस्तां स्वयां ल्याय्म्हतय्सं नेतृत्व यानाच्वंगु देय्या विकास व समृद्धिया अवस्था तसकं च्वछायेबहःजू । अमेरिकाया राष्ट्रपति जो बाइडेन (७९ दँ) व जापानया प्रधानमन्त्री फुमियो किसिदा (६४ दँ) या नेतृत्वय् स्वयां फिनल्याण्डया प्रधानमन्त्री सना मरिन (३६ दँ) व न्यूजिल्याण्डया प्रधानमन्त्री जाकिण्डा आर्डेम (४१ दँ)या नेतृत्वय् देय् उच्च प्रगतिमार्गय् न्ह्याः वनाच्वंगु दु । नेपालय् विकास, समृद्धि व प्रगतिया न्ह्याक्व हे नारा बिउसां आः नेतृत्वय् न्हूगु पुस्ता मवयेकं थ्वहे तहया नेतृत्वयापाखें हिउपाःया सम्भावना मदु । थौं पार्टी दुने नेतृत्वया विकल्प मदु धकाः न्हूगु नेतृत्व मल्यसे च्वनेगु धइगु देय्या समृद्धि मार्गयात हे पनेगु ज्या खः । आः फुक्कं राजनीतिक दलया ल्याय्म्ह पुस्तां देय्या भविष्यया निंतिं बिचाः यायेगु खःसा थःथःगु पार्टी दुने नेतृत्व हिलेगु निंतिं पहल यायेमाः । पार्टी पिने च्वंपिं नागरिक समाजं नेतृत्वय् निगू कार्यकालया ‘सिलिङ’ तयेगु बारे व्यापक रुपं बहस न्ह्याकेगु आवश्यकता दु । मखुसा नेतृत्व विकासया अभावं हरेक पार्टीया भविष्य जक मखु स्वयम देय्या भविष्य नं बुलुया वनी ।"
https://nepalbhasatimes.com/44937,बिचाः,११४२ थिंलाथ्व चतुर्दशी,ज्यापु समुदायया बहुमत लगानीइ फाइनान्स व अस्पताल संचालन यानाच्वनागु दु,"नेवाःतय् जातीय संगठन मध्ये दकलय् धिसिल्लाःगु संगठन खः – ज्यापु समाज । लिपांगु इलय् ज्यापु समुदायया आर्थिक क्रान्तिया नारा बियाः ह्याः वयाच्वंगु ज्यापु समाजं नारा कथं थीथी ज्याखँ याना वयाच्वंगु दु । सामाजिक ज्याय् जक तमक्यँसे आर्थिक, शैक्षिक, स्वास्थ्य क्षेत्रय् नं ल्हाः तया वयाच्वंगु समाजया आर्थिक क्रान्तिया ज्याय् नेतृत्वदायी व प्रेरणादायी भूमिका म्हिता वयाच्वनादीम्ह समाजया तत्कालिन वरिष्ठ न्वकु व वर्तमान नायः  तीर्थलाल महर्जन लिसे यानागु खँल्हाबल्हा छुं ब्व न्ह्यब्वयाच्वना ।                                                          छगू दशक न्ह्यः ज्यापु समाजं ज्यापु समुदायया आर्थिक क्रान्तिया नारा बियाः थीथी ज्याखँ न्ह्याकूगु खः थ्व ज्या गुलि तक ताःलाःगु दु, अले छु गज्याःगु ज्याखँ जुयाच्वंगु दु ? – ज्यापु समाजं सामाजिक सुधारया लिसें ज्यापु समुदाययात आर्थिक, शैक्षिक ख्यलय् नं बल्लाकेमाः धयागु भिजन तयाः ‘भिजन २०२०’ धकाः थीथी ज्याझ्वः हःगु खः । भिजन २०२० या छगू प्रमुख ज्याझ्वः धयागु ज्यापु समुदाययात आर्थिक रुपं बल्लाकेगु, तिबः बीगु खः । थुकिया माःगु तालिम बीगु, रोजगार सिर्जना यायेगु, उद्यम याइपिंत आर्थिक रुपं तीबः बीगु ज्या यायेगु आज्जु तयागु खः । थ्व हे आज्जु कथं समाजया पहलय् ज्यापु समुदायया ५१ प्रतिशत लगानी दुगु नेपाल राष्ट्र बैंकपाखें ‘ग’ समूह स्वीकृत बियातःगु वित्तीय संस्था ‘प्रोग्रेसिभ फाइनान्स’ संचालन जुयाच्वंगु दु । अथेहे आधुनिक सुविधा सम्पन्न ‘स्टार अस्पताल’ नं ज्यापु समुदायया ५१ प्रतिशत शेयर सहित संचालनय् वयाच्वंगु दु । थ्व बाहेक उद्यम सम्बन्धी तालिम बीगु ज्या निरन्तर न्ह्याका वयाच्वनागु दु । ज्यापु समाज ला छगू गैरनाफामुलक संस्था खः, थज्याःगु संस्थां वित्तीय संस्था, अस्पताल गुकथं संचालन जुयाच्वन ? – साः क्वबिइपिं ज्यापुतय्सं देय्या धुकू नं क्वबिइमाः धयागु नारा ज्वनाः न्ह्यानाच्वंगु ज्यापु समाजपाखें हे छगू वित्तीय संस्था छगू संचालन यायेदःसा जिउ धयागु जिगु मतिइ दुगु खः । तर ज्यापु समाज गैरनाफामूलक संस्था जूगुलिं थुकिं आर्थिक रुपं लबः दइगु ज्याखँ यायेमजिउ । अथे जूगुलिं ज्यापु समाजलिसे आवद्ध दुपिं मुनाः छगू लगानी कम्पनी चायेकेगु बिचाः जुल । थ्व हे बिचाः कथं पहल सुरु याना । समाजया पहलय् समाजया पुलांपिं नायःपिं सकलें संरक्षक जुयाः ‘प्रोग्रेसिभ इन्भेस्टा गु्रप’ नामं छगू कम्पनी चायेका । थ्व ज्याय् समाजया पुलांम्ह नायः कुललाल डंगोलं जितः यक्व हे ग्वाहालि यानादिल । थ्व कम्पनी चायेके धुंकाः जिमिसं ज्यापु समुदायया बहुमत लगानी दइकथं प्रोग्रेसिभ फाइनान्स व स्टार अस्पताल न्यानाः संचालन यानाच्वनागु खः । छगू कम्पनीपाखें याःगु ज्याखँय् ज्यापु समुदाययात गुकथं लबः दइ ? – थ्व छगू कम्पनी जूसां ज्यापु समाजलिसे समन्वय यानाः, ज्यापु समुदायया निंतिं ज्या याइगु, ज्यापु समुदाययापिं जक दुथ्याःगु कम्पनी खः । कम्पनीया समन्वयय् प्राग्रेसिभ फाइनान्स न्याना कयाबलय् कम्पनीया दुजःपिंसं जक शेयर कायेगु यानागु मखुकि यलया पीगू ज्यापु त्वाःयापिंत हे प्रमोटर शेयर, साधारण शेयर कायेत इनाप यानाः ध्यबा मुंकाः न्यानागु खः । थुकथं आः थ्व फाइनान्सय् ५१ प्रतिशत शेयर ज्यापु समुदायया ल्हातय् दु । उबलय् १५५ तकां न्यानागु शेयरया भाः थौंकन्हय् न्यासलं थहां वनेधुंकूगु दु । थुकिं शेयरय् लगानी यानादीपिं पीगुलिं त्वाःया ज्यापु समुदाययापिंत आर्थिक रुपं लबः दुगु जुल । अथेहे सा क्वबिइपिं ज्यापुतय्सं देय्या धुकू क्वबिइगु धयागु नारा नं सार्थक जूगु दु । थौं छगू वित्तिय संस्थाया रुपय् ज्यापुतय्गु ध्यबा ज्यापुतय्गु हे धुकुतिइ लाःवःगु दु । थुकी छगू न्ह्यइपुगु खँ तने, छुं नं वित्तीय संस्थाय् ज्यापु समुदायया मनूत संचालक जुयाच्वंगु धयागु तसकं म्हो हे जक दु, तर थ्व फाइनान्सया संचालकतय्गु नां धल स्वल धाःसा ९० प्रतिशत पदाधिकारीत ज्यापुत हे जक दु । फाइनान्सया अध्यक्ष कथं किशोर महर्जनजु दी । वित्तीय संस्थाय् दशकौंया अनुभव दुम्ह वय्कः न्हापा सनराइज बैंक व सिभिल बैंकया कार्यकारी प्रमुख जुयादीधुंकूम्ह खः । वय्कःया हे नेतृत्वय् बैंक व अस्पताल संचालन जुयाच्वंगु दु । केन्द्रीय बैंकया नियम कथं छुं नं वित्तीय संस्थां लबःया छुं प्रतिशत ध्यबा सामाजिक ज्याय् खर्च यायेमाः । थ्व कथं फाइनान्सं सामाजिक ज्याया निंतिं खर्च याइगु ध्यबा ज्यापु समुदाययात हे लाःगु दु । फाइनान्सं थौंकन्हय् दँय् न्हय्गू लाख तका ज्यापु समाजयात ग्वाहालि बिया वयाच्वंगु दु । थ्व ग्वाहालि लिपा अप्वया वनी धयागु खँय् छुं शंका मदु । अथेहे स्टार हस्पितल न्यानाबलय् नं थ्व अस्पताल घाटाय् वनाच्वंगु खः । फुक्क कथंया भौतिक पूर्वाधार दुसां संचालन यायेत थाकुयाच्वंगु हस्पितल जिमिसं न्यायेधुंकाः आः बांलाक संचालनय् वयेधुंकूगु दुसा लगानीकर्तातय्त थ्व दँय् लबः बीफइगु अवस्थाय् वयेधुंकूगु दु । थ्व अस्पतालय् नं थौंकन्हय् ५१ प्रतिशत शेयर ज्यापु समुदायया हे दु । थ्व अस्पताल न्यानाबलय् नं जिमिसं यलया ज्यापु समुदाययात जक मखु, यल, ख्वप, किपुया ज्यापु समुदाययापिंत नं शेयर न्यायेत आह्वान यानागु खः । थ्व हे आह्वान कथं २५ हजार तका लगानी याःपिंत अस्पतालय् उपचार यायेमाल धाःसा वासलय् बाहेक फुक्कं खर्चय् ३० प्रतिशत छुट बिया च्वनागु दु । थुकिया लिसें अस्पताल नाफाय् वन धायेवं वइगु लबः छखे हे दनि । अथेहे फाइनान्स व अस्पताल संचालन यायेधुंकाः थन यक्व ज्यापु समुदाययापिनिगु निंतिं रोजगारी चूलाःगु दु । छि थौंकन्हय् समाजया नायः जुयाच्वनादीगु दु ? आः छिगु योजना छु दु ? – जि नायः जुइधुंकाः समाजपाखें यायेमाःगु ज्या धकाः ३८ गू ज्याया धलः दयेकातयागु दु । थ्व बारे समाजय् सहलह जुइ ल्यं दनि । अथे खःसां जिगु आःया मू योजना धयागु समाजं न्ह्याकाच्वंगु थीथी ज्या ताःकाल तक न्ह्याइगु कथं संस्थागत यायेगु पाखे दु । थ्व आज्जु कथं दकलय् न्हापां ज्यापु समाजं दयेकूगु वृद्धाश्रम ‘आनन्द निकेतन’ संचालन यायेगु जुइ । थ्व वृद्धाश्रम संचालनया निंतिं न्यागू करोडया छगू कोष हे दयेकेगु पाखे पहल यायेगु जुइ । अथेहे ज्यापु समाजय् ‘ज्यापु संग्रहालय’ दयेकातःगु दु । थ्व संग्रहालययात एशिया मापदण्डय् जातीय संग्रहालय दयेकेगु ज्या जुइ । अथेहे थीथी उद्यमया प्रशिक्षण बीगु निंतिं तालिम केन्द्र भवन दयेकेगु ज्या जुइ । मय्जु चिरिमैं महर्जनं पलंध्वाखाय् च्वंगु थःगु १२ आना जग्गा दयेकातःगु छेँ दान बियादीगु खः । थ्व छेँय् न्हापा ज्यापु कल्याण केन्द्र तयातःगु खःसा आः थ्व छेँ थुनाः आधुनिक सुविधा सम्पन्न तालिम केन्द्र भवन दयेकेगु जुइ । थन तालिम केन्द्रं तालिम कया वनकि अन्तर्राष्ट्रिय रुपं ज्या यायेत सक्षम जुइ । अथेहे ज्यापु प्रज्ञा भवनय् लाइभ पर्फमेन्स जुयाच्वनीगु लामपाटी दयेकेगु योजना दु । थ्व फल्चाय् दयेकेधुंकाः थन झीगु परम्परागत ज्यात ‘लाइभ’ प्रदर्शन जुयाच्वनी । अथेहे शैक्षिक संस्था चायेकेमाल धयागु नं खँ वयाच्वंगु दु । थ्व बारे नं सहलह जुयाच्वंगु दु । थ्व बाहेक ‘भिजन २०३०’ या नामं झिदँया कार्ययोजना दयेकेगु तयारी जुयाच्वंगु दु । थुकिया निंतिं याकनं हे वृहत् गोष्ठी जुइ । न्ह्यब्वःम्ह ः तेजनारायण महर्जन"
https://nepalbhasatimes.com/43392,बिचाः,???? ?????? सप्तमी,जनगणनाय् नेवारी धायेमाःगु कारण,"नेवाःतय्सं अन्दोलनया झ्वलय् नेवाःतय्गु मांभाय् धयागु नेवारी भाषा मखु नेपालभाषा धायेगु याना वयाच्वंगु खः । नेपालय् भाषा आन्दोलन शुरु याःपिं हे नेवाःत खः । अले नेवाःत धयापिं यक्व कथंया नस्ल दुपिं अले भाषाया ल्याखं एकता जुयाच्वंपिं खः । उकिं धर्मया ल्याखं अले संस्कृतिया ल्याखं नं विविधता दु । थौंकन्हय् हिन्दू धर्म, बौद्ध धर्म, शैव धर्म अले नेवाः धर्म नापं प्रकृति धर्म धायेमाः धाइपिं नं नेवाः समाजय् मदुगु मखु । धर्मया ल्याखं नं नेवाःतय्गु दथुइ विविधता खनेदु । विविधताय् दुने एकता धइगु हे भाषा खः । उकिं भाषाया सवालय् दकलय् अप्वः संवेदनशील जुयाच्वंपिं नापं नेपाःया आदिवासी जनजातिया दथुइ भाषा आन्दोलनया प्रणेता धाःसां छुं पाइमखु नेवाःत । नेवाःत भाषाया सवालय् गुलि गम्भीर खः मेगु सवालय् उलि मजू । अले भाषा आन्दोलनया झ्वलय् नेवाःतय्सं नेवारी भाषा धालकि थःपिंत हेपे यानाः क्वह्यंकाः धाःगु धकाः तायेका वयाच्वंगु दु ।                                                         नेवाःतय्गु थःपिनिगु मांभाय्यात नेपालभाषा धायेमाः धकाः याःगु आन्दोलनया कारणं हे सरकारं तकं नेवाःतय्गु मांभाय् नेपालभाषा धकाः धायेत बाध्य जूगु दु । तत्कालिन अवस्थाय् मनमोहन अधिकारया नेतृत्वय् दुगु सरकारं २०५१ सालय् नेवाःतय्गु मांभाय् नेपालभाषा धकाः आधिकारीक रुपं निर्णय याःगु खः । थ्व छगू कथंया आन्दोलनया सफलता खः । व हे आन्दोलनया सफलता कथं नेवाःतय्गु मांभाय् नेपालभाषा धकाः सरकारं हे निर्णय याःगुलिं नेवाःतय्त नेवाःतय्गु मांभाय् नेवारी भाय् धकाः धाइगु मयइगु अले उकियात स्वीकार याये मफइगु नं स्वाभाविक हे खः । उकिं नेवारी भाषा धकाः धाइगुयात नेवाःतय्सं तप्यंक हे अस्वीकार यायेगु ज्या याना वयाच्वंगु खनेदु । थुगुसी जूवनाच्वंगु राष्ट्रिय जनगणनाया सवालय् नं नेवाःतय्सं भाषाया सवालय् दकलय् अप्वः चिउताः प्वंकूगु दु । स्वनिगःया आदिवासी नेवाः समुदाय दुने राष्ट्रिय जनगणनाया सवालय् मूल रुपं भाषाया बारे दकलय् अप्वः बहस जुयाच्वंगु दु । कयौं नेवाःतय्सं न्ह्याम्हेस्यां न्ह्यागु हे धाःसां नेवाःतय्गु मांभाय् नेपालभाषा धकाः हे तयेमाः धकाः सः तया वयाच्वंगु दु । अले यक्वसिनं आः राष्ट्रिय जनगणना कथं नेवाःतय्गु भाय् नेवारी भाषा धकाः कोडय् उल्लेख जुयाच्वंगुलिं नेवारी भाषा धकाः हे तयेमाः धकाः धायेगु यानाच्वंगु दु । थुगुसी जनगणना न्हापालिपासिबें ब्यागलं कथं जुयाच्वंगु दु । न्हापांगु चरणया जनगणना थौंकन्हय् जुयाच्वंगु दुसा निगूगु चरणया जनगणना कार्तिक महिनाय् जुइ । भदौ ३० गतेनिसें असोज १८ गते तक न्हापांगु चरणया जनगणनाय् छेँया विवरण, छेँजःया विवरण, कृषि नाप स्वापू दुगु अले वित्तिय कारोवार नाप स्वापू दुगु खँ न्यनाः च्वयेगु याइ । न्हापांगु चरणया जनगणना धयागु पूवंक जानकारी कायेगु नितिं तयारी जनगणना कथं हे खः । कार्तिक २५ गतेनिसें मंसीर ९ गते तक निगूगु चरणया जनगणनाय् पूवंक जानकारी कायेगु याइ । व्यक्तिगत विवरण, लजगाः, शिक्षा, दँ, आर्थिक अवस्था, सम्पत्तिनिसें परिवारया बारे अले समुदाय नाप स्वापू दुगु खँ नं न्यनी । धर्म, जात जातिनिसें मांभाय् अले वंशया भाय् अर्थात पुख्र्याैली भाय् जक मखु निगूगु भाय् तकं न्यनेगु याइ । थुकिं नेपाःया जनतातय्गु आर्थिक अवस्थांनिसें सामाजिक व मेमेगु यक्व कथंया विवरण तकं मुंकेगु ज्या याइ । न्हापांगु चरणया जनगणनासिबें नं निगूगु चरणया जनगणनायात नेवाःतय्सं तसकं प्राथमिकता बियाच्वंगु दु । निगूगु चरणय् नेवाःतय्गु मांभाय् नेपालभाषा अर्थात नेवारी भाषा ल्हाइपिं गुलि दु अले नेवाःत गुलि दु धकाः नं विवरण वइगु जूगुलिं थुकियात अप्वः प्राथमिकता बिइगु स्वाभाविक हे खः । आः जुयाच्वंगु राष्ट्रिय जनगणना कथं जात जाति, भाषा नापं धर्मया सवालय् तकं फलाना जातीयाम्ह मनू, फलाना मांभाय् अले फलाना धर्म माने याइम्ह धकाः आखलं हे च्वयेगु ज्या याइ मखु । उकिया निंतिं कोड नम्बरया व्यवस्था यानातःगु दु । नेवाःतय्गु मांभाय् नेवारी भाषा धकाः उल्लेख यानातःगु दुसा उकिया कोड नम्बर ६ खः । अथे हे नेवाःतय्त जात जातिया ल्याखं नेवार धकाः च्वयातःगु धलखय् कोड नम्बर नं ६ हे तयातःगु दु । जात जातिइ नेवाः अले भाषाया धलखय् नेपालभाषा धकाः च्वयातःगु मदु । थुगु ल्याखं स्वल धाःसा थःगु मांभाय् नेपालभाषा धकाः च्वयेमाः धकाः अडान कायगु अवस्थाय् नेपालभाषा अन्य भाषाया धलखय् लाःवनीगु अवस्था दु । अथे हे जात जातिया धलखय् नेवाः जाति धकाः च्वयेमाः धकाः अडान काल धाःसा गणकं अन्य जाति तयाबीगु अवस्था दु । थ्व नेवाःतय्गु नितिं वःगु तःधंगु समस्या खः । उकिं नेवाः समाजय् थुगु सवालयात कयाः तिब्र रुपं बहस जुयाच्वंगु दु । जनगणनाय् कोडय् दुगु कथं नेवाःतय्सं थःपिनिगु मांभाय् नेवारी भाषा धकाः च्वयेमाः अले जात जातिइ नेवार धकाः च्वयेमाः धकाः खँ तया वयाच्वंपिंत भाषाप्रति तसकं मतिया यानादीपिं अले नेवाः जुया गौरव तायेकाच्वंपिंसं ब्वःबिइगु ज्या नं मयाःगु मखु । सामाजिक सञ्जालय् तकं अज्याःगु अवस्था खनेदु । कयौं नेवाःतय्गु संगठनं ला भाषाया सवालय् नेपालभाषा अले जातिया सवालय् नेवाः धकाः च्वयेत इनाप यानाः अपिल तकं जारी याःगु अवस्था दु । थ्व इलय् नेवाःतय्गु जनगणनाया अवस्थायात थुइकाः नेवाःतय्गु ल्याः उखेथुखे मजुइकेत नापं नेवाःतय्गु मांभाय्या धलः तकं उखेथुखे मजुइकेगु नितिं वाकुंछिनाः जूसां नं भाषाया सवालय् नेवारी भाषा अले जातिया सवालय् नेवार धकाः च्वयेमाःगु अवस्था वःगु दु । उकिया नितिं नेवाःतय्गु थीथी संगठनतय्गु दथुइ सहलह ब्याकाः मंकाः कथं नेवाःतय्त इनाप यायेमाःगु अवस्था दु । थ्व हे दथुइ नेवाःतय्सं आः हे तथ्यांक विभागय् वनाः नेवाःतय्गु मांभाय् नेपालभाषा खः उकिं कन्हय् जनगणनाया विवरण पिकाइगु इलय् नेवारी भाषा धकाः मखु नेपालभाषा धकाः च्वयाः सार्वजनिक यायेमाः धकाः माःगु कथंया दबाव बिइगु ज्या हथाय् जुइ धुंकूगु दु । नापं नेवाः संगठनतय्सं व न्ह्यलुवातय्सं आः हे तथ्यांक विभागय् वनाः नेवाःतय्सं थःपिनिगु मांभाय्यात नेवाः भाषा व नेपालभाषा धयाच्वंगु जुयाः सुं नं नेवालं थःगु भाषा नेवाः धकाः धाःसां, नेपालभाषा धाःसां नं नेवारी भाषाया धलखय् दथ्याकेगु अर्थात कोड नम्बर ६ तयेत गणकतय्त सर्कुलर यायेमाल धकाः माग यानाः ज्ञापनपत्र बिइत वनेमाःगु अवस्था दु । नेवाःतय्गु खलः पुचः नापं संघ संस्थातनिसें जातीय संगठनतपाखें तकं जनगणनाया इलय् नेवाःतय्गु गणना पाय्छि कथं याःगु दु ला कि मदु ? नेवाःतय्गु भाषाया सवालय् व जातिया सवालय् कोड नम्बर ६ तयेगु ज्या याःगु दुकि मदु धकाः अनुगमन यायेगु नाप नापं नेवाःतय्त थुइकेगु अभियान संचालन याये हथाये जुइ धुंकूगु दु ।"
https://nepalbhasatimes.com/44984,बिचाः,११४२ थिंलागा दुतिया,नेवाः देय् दबूया विधान अधिवेशनया सवाल,"नेपालमण्डल लागाया आदिवासी नेवाः समुदायया मंकाःगु राष्ट्रिय संगठन नेवाः देय् दबू खः । लिपांगु इलय् वया येँ महानगर, किपू नगरनिसें थीथी कथंया पालिका स्तरीय नेवाः देय् दबूया संरचना निर्माण याःगुलिं नेवाः देय् दबूया बारे नेवाः समाजय् न्हापालिपासिबें नं अप्वः चर्चा जुयाच्वंगु दु ।                                                         नेवाः देय् दबूपाखें स्वनिगलय् थीथी ज्याझ्वः याना वयाच्वंगु नापनापं नेवाःतय्गु सवालयात कया भूमिका म्हितेगु ज्या यानाच्वंगु अवस्था दु । थ्व हे झ्वलय् नेवाः देय् दबूया विधान अधिवेशन वइगु पुष १६ गते नेपालगञ्जय् जूवनाच्वंगु दु । नेवाः देय् दबूया विधान अधिवेशन धयागु मात्र विधान अधिवेशन मखु । थ्व विधान अधिवेशनं नेवाःतय्गु संगठनया बारे निर्णय याइगु नाप नापं उकिं आः नेवाः देय् दबू गज्याःगु लँपु ज्वनाः वनी धयागु बारे नं स्पष्ट याइगु छगू महत्वपूर्णगु ज्या खः । विधान धइगु सम्वन्धित संगठनयात गुगु कथं न्ह्याकेगु नापनापं नेवाः मुद्दायात गुगु कथं ज्वना वनेगु धयागु बारे स्पष्ट यायेगु ज्या याइ । विधान धयागु सम्वन्धित संगठनया नितिं लँपु क्यनेगु, संस्थाया आज्जुनिसें संस्थाया ज्या अले गुगु नं इलय् समस्या वल धाःसा समाधनया लँपु मालेगु ज्या नं उकिं हे याइ । संस्थायात जीवन्तता बिइत विधानयात ई कथं हिलायंकेगु अर्थात संशोधन याना वनेमाः । ई कथं हिला यंके मफुत धाःसा संस्थायात जीवन्त यायेत थाकुइगु खँय् सुयां निगू मत दइमखु । नेपालगञ्जय् विधान अधिवेशन नेपाल संवत १११५ स स्थापना जूगु नेवाःतय्गु मंकाःगु राष्ट्रिय संगठन नेवाः देय् दबूया इतिहासय् निक्वः तक विधान अधिवेशन जुइ धुंकूगु दु । दकलय् न्हापां पोखराय् विधान अधिवेशन जूगु खःसा अनं लिपा नारायणघाटय् जूगु खः । थुगुसी स्वक्वःगु विधान अधिवेशन जूवनाच्वंगु दु । थ्व हे वइगु पुष १६ गते नेपालगञ्जय् जुइगु विधान अधिवेशनय् नेवाः देय् दबूया देय्न्यंकंया प्रतिनिधितय्सं ब्वति काइ । विधान अधिवेशनय् विधानया बारे ब्यापक सहलह जुइ अले आवंलि नेवाः देय् दबूयात गुगु कथं न्ह्याकेगु धयागु बारे स्पष्ट मार्ग निर्देशन बिइगु ज्या जुइ । न्हूगु नेतृत्व ल्ययेगु निंतिं संगठनया महाधिवेशन जुइगु खःसा नीतिगत खँया सवालय् तसकं महत्वपूर्णगु ज्या धयागु विधान अधिवेशन हे खः । विधान अधिवेशन धयागु संस्थाया छगू महत्वपूर्णगु ज्या खः । थौं देय् संघीय संरचनाय् वने धुंकूगु नापं राजनीतिक रुपं नं यक्व कथंया हिउपाः वये धुंकूगु अवस्थाय् विधान अधिवेशन जूवनाच्वंगु धयागु महत्वपूर्णगु ज्या खः । नेवाः देय् दबूयात संघीय संरचना कथं कार्यान्वन याना वनेगु निंतिं छगू महत्वपूर्णगु ज्या यायेगु धयागु विधान संशोधन यायेगु खः । विधान संशोधन यायेगु ज्या हे विधान अधिवेशनं याइगु खः । विधान संशोधनया मू मुद्दाः नेवाः ट्रष्टी सदस्य १ लाख तक बिइपिंत महाधिवेशनय् तप्यंक ब्वति कायेदइगु तर उम्मेदवारी बिइ मदइगु प्रस्ताव यंकीगु जूगु दु । थुगु कथंया व्यवस्था नेवाः देय् दबूया विधानय् न्हापांखुसी यायेत्यंगु दु । अथे हे नेवाः देय् दबूया आजिवन सदस्य दयेकेगु नं प्रस्ताव तःगु दु । आजिवन सदस्य प्रस्तावित बुँदाय् १० हजार तका दां तयाः सुं नं नेवाः आजिवन सदस्य जुइफइगु व्यवस्था यानातःगु दु । थुगु विषययात कया नं ब्यापक रुपं सहलह ब्याका छगू निष्कर्षय् थ्यंकी धाःगु दु । नेवाःतय्गु गुलि नं खलः पुचःत दु अज्याःगु खलः पुचःयात नेवाः देय् दबूपाखें संस्थागत सदस्यया रुपय् मान्यता बिइगु कथंया व्यवस्था यायेत्यंगु दु । देय् संघीय संरचनाय् वने धुंकूगु अवस्थाय् राज्य पुनरसंरचना कथं नेवाः देय् दबूया संरचना निर्माण यायेगु कथंया प्रस्ताव यायेगु धकाः सहलह ब्याका निष्कर्षय् थ्यंकेगु कथंया योजना नेवाः देय् दबूपाखें दयेकूगु दु । सम्बन्धन प्राप्त सदस्यया रुपय् थीथी देशय् वनाः च्वनाच्वंपिं नेवाःतय्सं दयेकूगु नेवाः संगठनयात मान्यता बिइगु कथंया व्यवस्था यायेगु प्रस्ताव हयेत्यंगु दु । विदेशय् नेवाः खलः पुचःयात मान्यता बिइगु कथंया प्रस्ताव धयागु नेवाः देय् दबूया विधानय् न्हूगु कथंया प्रस्ताव जूगु दु । थुगु कथंया विधान संशोधनं नेवाः देय् दबूयात अझ अप्वः चकंका यंकेगु नापं अझ अप्वः ब्यापक याना यंकेगु ज्या जुइ धयागु खँय् सुयां निगू मत दइमखु । थ्व हे दथुइ नेवाः देय् दबूया बारे नेवाः समाजय् छगू न्हूगु कथंया बहस नं सुरु जूगु दु । विधान अधिवेशनय् हे सहलह ब्याकेमाः धकाः वयाच्वंगु खँ धइगु नेवाः देय् दबूया नेतृत्वय् च्वनीपिंसं थःगु कार्यकाल तक छुं नं पार्टीया ध्वाँय् ज्वने दइमखु धयागु व्यवस्था यायेमाः धयाच्वंगु दु । थुगु खँ नेवाः देय् दबू दुने संस्थागत रुपं वयाच्वंगु मखुसां नं नेवाः देय् दबूया बारे चासो तइपिं नापं नेवाः आन्दोलन व नेवाः मुद्दायात सरोकार क्यनीपिंसं धायेगु याना वयाच्वंगु दु । छुं पार्टीया नेता नेवाः देय् दबूया नेतृत्वय् वल धाःसा उकिं यानाः देय् दबू हे उगु पार्टीया थें जुइगु अले नेवाःतय्त तःधंगु लिच्वः लायेफु । छगू पार्टीया नेता नेतृत्वय् वल धाःसा मेगु पार्टीं नेवाः देय् दबूयात न्ह्याकेगुलिइ पंगः थनेफु । मेगु पार्टीया नेवाः कार्यकर्तातय्सं हाकनं नेवाः देय् दबूयात ज्यामछिंगु कथंया ज्या यायेफइगु अवस्था वयेफु । पार्टीया ध्वाँय् ज्वना जुइम्ह नेतृत्वय् दत धाःसा पार्टीया निर्देशन कथं जक न्ह्याः वनीगु अवस्थाय् नेवाः मुद्दायात कमजोर यायेगु खेल नं जुइफु । थुगु कथंया खँयात ध्यानय् तयाः आः विधान अधिवेशनपाखें नेवाः देय् दबूया विधानय् पार्टीया नेता वा कार्यकर्ता नेतृत्वय् वल धाःसां नं थःगु कार्यकालय् पार्टीया ध्वाँय् ज्वनेमखु अले नेवाःतय्गु मंकाःगु मुद्दा ज्वनाः नेवाः ध्वाँय् ज्वना वने धकाः धायेकेगु व सपथ नकेगु ज्या तकं यायेमाः धकाः बहस शुरु जूगु दु । नेवाः देय् दबूया थुगु कथंया विधान अधिवेशनय् संस्थागत रुपं वइगु विधान संशोधनया सवाल नाप नापं जनस्तरय् तकं बहस जुयाच्वंगु विधान संशोधनया बारे ब्यापक सहलह ब्याकेमाःगु आवश्यता दु । देय् दबूया नेतृत्वया सवालय् नेवाःतय्गु मुद्दा ज्वना वनेगु नापनापं दलिय कथंया किचः मलाइगु कथंया व्यवस्था यायेत जनस्तरपाखें वःगु सवालयात कया नं विधान संशोधन यायेमाःगु आवश्यकता दु । उकिया निंतिं विधान अधिवेशनय् सहभागी जुयादीपिंसं गम्भीर रुपं बिचाः यायेमाः । थुगु खँय् नेवाः देय् दबूया नेतृत्वं नं बिचाः यायेमाःगु आवश्यकता दु ।"
https://nepalbhasatimes.com/45075,बिचाः,११४२ थिंलागा पञ्चमी,सत्तारुढ गठबन्धन व एमसिसी,"सत्तारुढ गठबन्धनय् प्रमु्ख घटक जुयाच्वंपिं माओवादी व एकीकृत समाजवादी संशोधन मयायेक एमसिसी पास मयायेगु धकाः धयाच्वंगु दु । जसपा मौन खनेदु । गठबन्धन व सरकारया नेपाली काँग्रेसयात धाःसा एमसिसी पास मयासें मजिउगु दबाब लानाच्वंगु दु । विशेष यानाः प्रधानमन्त्री शेर बहादुर देउवाया छ्यनय् हे थ्व भाला लानाच्वंगु दु । तर नेपाली काँग्रेसया जक सांसदत ला प्यब्वय् छब्व हे मदु । थ्व स्थितिइ एमसिसी पास जुइगु ला छु? संसदय् पेश तक यायेफइमखु । थुकिया हे लवः कयाः एमसिसी पास यायेगु नामय् सत्तारुढ गठबन्धन क्वःथलेगु दाउ प्रमुख प्रतिपक्षी दलया नायः केपी शर्मा ओलीं यानाच्वंगु दु । गठबन्धन क्वःथलेगु खःसा नेपाली काँग्रेसया एकल सरकारयात फ्लरय् च्वनाः नं समर्थन यायेगु अले एमसिसीया प्रस्ताव न. तयाबिउगु धकाः एमालेया धापू दुगु खँ पिहाँ वयाच्वंगु दु ।                                                         एकीकृत समाजवादीया माधव कुमार नेपाल जनताया खँ न्यनेगु लाकि? शक्तिकेन्द्रया खेलय् ब्वाँय् वनाः एमसिसीया पं लीगु दोधारय् लानाच्वंगु खनेदु । माओवादी नायः प्रचण्डं संशोधन यायेमाः धकाः धयाच्वंगु दु । तर अमेरिका थुकिया संशोधन यायेगु पक्षय् मदु, स्थिति व मखु । अथे जुयाः कि एमसिसी पास या कि मखुसा गठबन्धन त्वःति धाइगु अवस्थाय् प्रचण्ड व वया पार्टी लानाच्वंगु खनेदु । खतुं आः एमसिसी पास यायेगु अवधि स्वला तक बिउगु धकाः खँ पिहाँ वयाच्वंगु दु । थ्व हालय् अमेरिकाय् जूगु एमसिसीया बोर्डं निर्णय याःगु धकाः धाःगु दु । सत्तारुढ गठबन्धनं एमसिसीया सम्बन्धय् अध्ययन यायेत कार्यदल नं गठन याःगु दु । एमसिसीया विरोध जुयाच्वंगु मूलभूत खँ धाइगु थ्व अमेरिकी हिन्द प्रशान्त क्षेत्रया सैन्य रणनीतिया अंग खः धाइगु हे खः । मेता खँ थुकिया सम्झौता व नेपाःया संविधान ल्वात धाःसा थुगु सम्झौता हे लागू जुइगु, लेखा परीक्षण नं अमेरिकाया एमसिसीपाखें निर्धारित जुइगु, बौद्धिक सम्पत्तिइ नेपाःया अधिकार मदइगु धाइगु हे खः । एमसिसीया ५० करोड दलरया अनुदानं नेपालय् सतक लँया विस्तार यायेगु व बिजुलीया त्रान्समिसन लाइन दयेकाः भारतय् बिजुली मीदयेकेगु धकाः धाःगु दु । सन् २००४ स गठन जूगु अमेरिकाया मिलेनियम च्यालेन्ज कर्पोरेसन प्रत्यक्ष रूपं अमेरिकी सरकार मखुसां थ्व अमेरिकी संसदं हे पास यानाः दयेकातःगु संस्था खः । सन् २०१३–२०१४ स एमसिसी व नेपाः सरकार जानाः नेपालय् एमसिसी आयोजना लागू यायेगु सम्बन्धय् अध्ययन याःगु खः । थुगु अध्ययन क्वचायेकाः सन् २०१४ या दिसेम्बरय् नेपालय् ऊर्जा व यातायात मार्फत हे नेपाःया आर्थिक वृद्धि सम्भव जुइ धकाः ठहर यानाः नेपाःयात ल्यःगु खः । अप्रिल, २०१५ स नेपालय् एमसिसीया ज्याकू चायेकल अले व हे दँया अक्तोबरय् कन्त्री दाइरेक्तर नियुक्त जुल । वयांलिउ सन् २०१६–२०१७ स नेपालय् आयेजना लागू यायेत सम्भाव्यता अध्ययन लिसें गन गन छु छु यायेगु धाइगु खँया अध्ययन यात। अले अगस्त, २०१७ स एमसिसीया बोर्दं नेपाःया नितिं कार्यक्रम स्वीकृत यात। थ्वयांलिउ सेप्तेम्बर, १४, २०१७ स एमसिसीया सम्झौताय् हस्ताक्षर जुल । थुगु हस्ताक्षर याःपिं नेपाःया पाखें उबलय्या अर्थमन्त्री ज्ञानेन्द्र बहादुर कार्की व एमसिसीया पाखें कार्यबाहक कार्यकारी अधिकृत जोनाथन नाश खः । लप्सीफेदी–गल्छी–दमौली–सुनवल तक ३०० किलोमिटर ४०० किलोभोल्तया बिजुलीया त्रान्समिसन लाइन दयेकेगु अले थुकी ३ गू सबस्तेसन निर्माण यायेगु खँया लिसेलिसें मेची, कोशी, सगरमाथा, त्रिभुवन राजपथ व पूर्वपश्चिम राजमार्गया लँपु तब्याः यायेगु खँ थुकी दुथ्यानाच्वंगु दु । वास्तवय् थ्व हे सम्झौता जुइधुंकूगुृ जूगुलिं २०७४ सालया चुनावय् केपी शर्मा ओलीं चुनावी भाषण याःबलय् झापाय् ६ लेनया सतक वइगु जुइधुंकल धकाः धाःगु खः । थ्व सम्झौत विशुद्ध अनुदान जक जूगु खःसा छुं मस्यं । तर अनुदानया नितिं छाय् शर्त? थ्व खँ हे प्रमुख खः । मेता खँ दुरु व सर्वोत्तम चुं पीठो हयेगु नामय् हतियार हयाः खम्पा विद्रोहीतय्त आपूतिै याइगु अमेरिकाया छु विश्वास? बिइगु ला पतिं छपतिं खः धकाः धाइ । तर पचिं ज्वंम्ह बल्लाःम्ह मनुखं ल्हाः नयेत छु थाकु? भारत नःपिं इस्त इन्दिया कम्पनी नं व्यापार यायेत हे वःगु खः । थ्व खँ खःला कि मखु? धायेबलय् थुकिया सम्झौतया शर्त अले एमसिसी स्वयं हे हिन्द प्रशान्त क्षेत्रया सैन्य रणनीति अन्तर्गतया योजना जूगुलिं खनेदु । थुलि जक मखु, काइगु पक्षसिकं बीगु पक्षं आपाः जोड यानाच्वंगु खं यानाः नं अनेक खँ पिहाँ वयाच्वंगु दु । अमेरिकी साम्रज्यवादया हलिं न्यंकया गतिविधि छु जुयाच्वंगु दु ? थ्व धयाच्वनेमाःगु खँ मखु । नेपाःया सीमाना चीनया तिब्बत नाप स्वानाच्वंगु हे नेपाः अमेरिकाया नितिं महत्वपूर्ण लागा खः । मेखे पूरा दक्षिण एसियाय् निगरानी तयेत श्रीलंकाया प्वाइन्त पेद्रो लिसेंया थाय् ज्या वइगु जूगुलिं हे श्रीलंकाय् नं एमसिसी यंकूगु खः धकाः धाइगु दु । उकिं एमसिसी अमेरिकां थःत माःगु रणनीतिक लागा मालाः बिइगु याःगु खनेदु । एमसिसी लागू जूगु देय्तय्गु धलः स्वयेगु खःसां थन अमेरिकी प्रभाव दुगु वा दयेकेमाःगु लागा धकाः खनेदइ । चीनया उत्तरय् मंगोलियाय् नं दु, इन्डोनेसियाय् नं दु, अले पिलिपिन्सय् नं दु । नेपाःया परराष्ट्र नीति धाइगु असंलग्न परराष्ट्र नीति हे खः । पञ्चशीलया सिद्धान्त धकाः ला ब्वंका हे वयाच्वंगु दु । नेपाःया आःतक नं गुगुं सैन्य गठबन्धनय् सामेल जूगु मुदनि । जृुइ नं मजिउ । मूलतः अमेरिका धाइगु नातो गुटया नायः हे खः । थ्व उत्तर अत्लान्तिक धकाः धायेबलय् आपाः युरोपीय देय् त दुथ्याः । आः सोभियत संघ विघटन जुइधुंकल व चीनं अमेरिकायात हाथ्था बियाच्वंगु दु ।उकिं आः हिन्द प्रशान्त क्षेत्र अमेरिकाया नितिं महत्वपूर्ण जूगु खनेदु । नेपाःया परराष्ट्र मन्त्री जुयाच्वंगु इलय् प्रदीप ज्ञवाली अमेरिका वनाः हिन्द प्रशान्त रणनीतियात समर्थन याना वःगृ खः । थ्व खँ ला सकसिनं सिउ । मेखे चीनं नं बेल्ट एण्ड रोद इनिसियटिभ हःबलय् उकिइ नं हस्ताक्षर मयासें मगात । थ्व अवस्थाय् नेपाः लानाच्वंगु दु । थ्व सकतां तारतम्य स्वयेबलय् एमसिसी छु खः? धकाः थुइकेत थाकु मजू । थ्व केपी ओलीं झापाया भोतरतय्गु भोत कायेत ६ लेनया लँ दयेकीगु जुल धकाः धाःथें जक मखु । उगु ६ लेनया लँय् सैनिक त्याङ्क नं ब्वाँय् वनेफु । राणा प्रधानमन्त्रीतसें बेलायतीत नाप साँठसाँठ यानाः नेपाःमितय्त विश्वयुद्धय् छ्वयाः नं स्याकेबीगु अले जनतायात धाःसा हिति, मत, घण्टाघर, अस्पताल चायेका लय्तायेका तयेगु ज्या आःया नेतातसें नं यायेत स्वयाच्वंगु खँ ग्यानापुगु खँया संकेत खः ।  "
https://nepalbhasatimes.com/45061,बिचाः,११४२ थिंलागा चौथी,जनतां त्वःती मखु,"विश्व कोरोना भाइरसं पूर्णतया मुक्त जुइ मफुनि । तर दुर्भाग्यवस हाकनं मेगु खतरनाक भाइरसया प्रजातिया संक्रमण खतरा विश्वय् न्यना वयाच्वंगु बुखँत वयाच्वंगु दु । थ्व न्हूगु प्रजातिया भाइरस विश्वया ग्वीगू (९०) देशय् थ्यनेधुंकूगु दु । झीगु दक्षिणपाखेया जःलाखःला देय् नं थ्व न्हूगु प्रजाति ओमिक्रोन खनेदुगु खः । खतुं थ्व प्रजाति ओमिक्रोन न्हापां अफ्रिकाय् खनेदुगु खः । तर । थौं विश्व चिधने धुंकल । अफ्रिाकाया दूर देशं वःगु संक्रमण तापाक झीथाय् देशय् वये फइमखु धकाः धुक्क च्वने फइगु थौंया ई मखयेधुंकल । विश्वय् थौं गुगुं नं देशय् च्वंपिं मनूतय्त तापाःपिं, असम्बन्धित खंके फइमखु ।                                                         विश्वया गुगुं देशय् च्वंपिं मनूतलिसे प्रत्यक्ष वा परोक्ष रुपं हरेक पल, घडी, अन्तर सम्बन्ध दयाच्वनी । कालबिल जुयाच्वनी । अफ्रिकां वःगु ओमिक्रोनया खतरां थौं युरोप पीडित, चिन्तित जुइ । संक्रमणया रुपय् थ्व विश्वभर न्यनीगु सम्भावना झं झं वृद्धि जुया वःगु खनेदइ । युरोपया अधिकांश देशय् ओमिक्रोनया संक्रमणया कारणं ‘लकडाउन’या पलाः छिनाः हयेधुंकल । माःगु सुरक्षाया विधिपाखे सतर्क जुया वयाच्वंगु खनेदइ । आः युरोपवासीतय् तःजिगु नखः ‘क्रिसमस’ पर्व न्ह्यःने वयाच्वंगु दु । ‘क्रिसमस’ युरोपवासीतय्सं धुमधाम उत्सव न्यायेकीगु ई । तर वयाच्वंगु ओमिक्रोनया खतरायात ध्यानय् तयाः क्रिसमसया पर्वय् मनूत निम्ह प्यम्ह जक मुने दइगु कडा नियम पिकायेधुंकल । आः युरोपया जक खँ जुइमखु । विश्वया अन्य मुलुकय् नं ओमिक्रोनया संक्रमणया निश्चित प्रवेश जुइ । भारतय् तकं नं खने दयेधुंकल धाःगु तथ्यं नेपालय् नं थ्वया आक्रमण निश्चित याइ । गुकी द्विविधाय् लायेमाःगु खँ मदु । उकिं थुकिया अवश्यम्भावी सम्भावनायात ध्यानय् तयाः नेपाल सरकारं थ्वपाखें सुरक्षित जुइगु पलाः छीमाः । कन्हय् संक्रमण तीव्र जुइकाः तिति धिकिं प्रतिरोधात्मक पलाः छी बलय् अकल्पनीय क्षति जुइधुंकी । देय् बरबादीया स्थितिइ लाये धुंकी । खतुं ओमिक्रोन न्हूगु प्रजाति जूगुलिं थ्वया प्रकृति, थुकिया उपचार विषयय् अनुसन्धान हे जुयाच्वंगु दु । खास तथ्य सीके मफुनि । थ्व कोरोना स्वयां खतरा मखु धकाः धाःगु गबलें विशेषज्ञतय् धापू खनेदइ । तर ठीक थ्व धापूया अःखः ओमिक्रोन कोरोना स्वयां खतरा धइगु विचाः नं पिहां वयाच्वंगु खनेदइ । थथे विविध विचाःत खनेदुसां थ्वया संक्रमणयात पनेत मनूत हुलमुलय् मजुइगु, मनूतलिसे सम्पर्कय् मवसे सुरक्षित जुयाः च्वनेगुयात हे विशेषज्ञतय्सं जोड बियाच्वंगु दु । थथे हे खःसा शायद नेपालय् नं ‘लकडाउन’ अपनय् याये मालीगु खःला ? छम्ह निम्ह ला ओमिक्रोनं पीडित नेपालय् नं दुगु बुखँ वयाच्वंगु दु । छम्ह निम्ह जक धकाः थ्व समस्याप्रति मिखा तिस्सिगु खँ मखु । जंगलया मि थें छम्ह निम्हं हजारौंया संख्याय् थ्वं च्याका बी फु । उकिं थ्व समस्या विकराल जुइ न्ह्यः हे सरकारं ओमिक्रोनया सम्भावित खतरा व ध्वंसयात पनेत माःगु पलाः इलय् हे छीमाः । देय्या प्रत्येक अस्पतालं आवश्यक व्यवस्थाया तयारी यायेमाः। दकलय् न्हापां वये फुगु संक्रमणया विषयय् जनतायात इलय् हे जागरणया अभियान न्ह्याकेमाः । जनस्तरय् ओमिक्रोनया संक्रमणं सुरक्षित जुइत छु छु नियमत पालन यायेमाः । जनतायात थुइकेमाः । ‘ओमिक्रोन’ प्रजातियात पनेगु वासःत मवःनि । थ्व विषयय् अझ अनुसन्धान जुयातुं च्वंगु बुखँत पिहां वइ । तर कोरोनाया खोप कयाः तःपिंत थ्वं मर्णान्त हानि याइमखु धइगु नं बुखँत न्यने दु । उकिं कोरोनाया खोप देय्न्यंकं बीमाःगु व्यवस्था सरकारं शीघ्र यायेमाः । अझ कोरोनाया साविक खोप कयां जक मगाः ओमिक्रोन प्रजातिपाखें सुरक्षित जुइत ‘बुस्टर डोज’ नं अनिवार्य धइगु विशेषज्ञतय् धापू न्यने दु । थथे हे खःसा ‘बुस्टर डोज’ खोप नं जनस्तरय् शिघ्राति शिघ्र’ थ्यंकेमाल । कोरोनाया भय, त्रास, क्षतिपाखें पूर्णतया मुक्त मजुइकं हाकनं जनतां ओमिक्रोनया संक्रमणया मारं फये मालकि जनतां अकल्पनीय दुःख फये माली । आः ओमिक्रोनया संक्रमण वःसा वयात आकस्मिक धाये फइमखु । व पूर्व सूचना बिया वःगु ठहर जुइ । उकिं पूर्व सूचना वःगु समस्याया सामना यायेत पूर्व तयारी दयेकेमाः । विवेकपूर्ण पूर्व तयारीं समस्यालिसे सामना यायेत क्षमतावान याइ । खतुं थौंकन्हय् सरकारं ध्यान थःथःगु शक्ति रक्षाय् केन्द्रीत याये मालाच्वन । तज्याःगु भ्यगः स्वानातःगु थज्याःगु गठबन्धन सरकार ! गबले तज्याइगु खः । स्वयम सशंकित सरकार ! अय् धयां कुर्सिइ च्वंतले थःगु जिम्मेवारीं पलायन जुइ दइमखु । । जनतां त्वःती मखु ।"
https://nepalbhasatimes.com/45095,बिचाः,११४२ थिंलागा षष्ठी,मालदिभ्सय् ‘इन्डिया आउट’ अभियान,"विदेश नीतिइ द्विपक्षीय स्वापूया निंतिं निगू देय् दथुया सरकारया जक मखु, विपक्षीया भूमिका नं महत्वपूर्ण जुइ । माल्दिभ्स व भारत दथुइ सरकारीस्तरय् नं स्वापू बां हे लानाच्वंगु दु, तर थनया विपक्षी धाःसा भारतविरुद्ध आक्रमक रुपं न्ह्याः वनाच्वंगु दु ।                                                         माल्दिभ्सया पुलांम्ह राष्ट्रपति अब्दुल्ला यामिनं भारत विरोधी अभियानया नेतृत्व यानाच्वंगु दु । माल्दिभ्सया भारतया उपस्थिति मदयेमाःगु माग यानाः यामिनं अभियान हे न्ह्याकाच्वंगु दु । थ्व अभियानं माल्दिभ्सया सरकारयात मछिंकाच्वंगु दुसा विदेशमन्त्रालयं छगू वक्तव्य पितबियाः भारतविरुद्ध झूठ व मखुगु अफवाह न्यंकाच्वंगु खँय् सरकार चिन्तित दु धकाः धाःगु दु । विश्वया दकलय् तःधंगु लोकतन्त्र भारथ व विश्वया दकलय् न्हूगु लोकतन्त्र माल्दिभ्स दथुया स्वापू बांलाःसां नं आः स्यना वनीगु आशंका तच्वया वनाच्वंगु दु । द्वःछिगुलिं मल्याक द्वीपतय् देय् माल्दिभ्सय् थौंकन्हय् विपक्षीतय्सं ‘इन्डिया आउट’ अभियान तच्वयेका यंकाच्वंगु दु। माल्दिभ्सया सांसद अहमद शियामं भारतया उत्तर प्रदेशया पुलांम्ह मुख्यमन्त्री अखिलेश यादवया पत्रकार सम्मेलनया छगू भिडियो ट्विटय् शेयर यासें धाःगु दु, ‘भारतया वर्तमान सरकारपाखें झीगु संविधान व आन्तरिम मामिलायात आदर याइ धकाः आशा यायेफइमखु । छाय्कि वं थःगु कानुन व नागरिकतय्त हे सम्मान मयाः । विशेषत अल्पसंख्यकया मामिलाय् । झीसं झीगु स्वतन्त्रता खतराय् लाकेफइमखु ।’ सांसद शियामं धायेत्यंगु अर्थ भारतय् अल्पसंख्यक मुस्मांतय्त आःया भाजपा सरकारं यानाच्वंगु व्यवहारया खँ खः । भारतया मुस्मांतय्त जुइगु व्यवहारं माल्दिभ्सया मुस्मांतय्त नं प्रभावित यानाच्वंगु दु । माल्दिभ्स सुन्नी मुस्मांतय् बाहुल्यता दुगु देय् खः । ‘इन्डिया आउट’ अभियान न्ह्याकाच्वंपिं माल्दिभ्स च्वनाच्वंपिं भारतीय सैनिक अधिकारी व सैन्य उपकरणयात चिइकेमाःगु माग यानाच्वंगु दु । थ्व अभियान सन् २०१८ निसें शुरु जूगु खःसा आः थुकिं गति कयाच्वंगु दु । उबलय् तत्कालिन राष्ट्रपति अब्दुल्ला यामीनं भारतं तयातःगु निगः सैनिक हेलिकप्टर व डोर्नियर विमानयात लित यंकेत धाःगु खः । थ्व हेलिकप्टर व विमान माल्दिभ्सय् राहत व बचाउ अभियानया निंतिं भारतं तयातःगु खः । भारतं थ्व विमान माल्दिभ्सयात उपहार कथं बियागु धायेगु याः । तर अभियानकर्मितय्सं यदि थ्व उपहार खःसा थुकिया चालक माल्दिभ्सया हे जुइमाः, भारतया जुइ मजिउ धयाच्वंगु दु । छुं न्हि न्ह्यव जक माल्दिभ्सया आइल्यान्ड एभिएसन सर्विस लिमिटेडया पुलांम्ह निर्देशक मोहम्मद आमीनं ट्विट यासें धाःगु खः ‘भारतं बिउगु डोर्नियर विमान कायेगु छुं तःधंगु खँ मखु, तर डोर्नियरया नापं भारतीय सैनिकया तैनाथीइ जिमिगु विरोध दु । झीके थ्व विमान चले यायेफुपिं यक्व अनुभवि पाइलट दु । अथेहे भारतं बिउगु हेलिकप्टरया रजिष्ट्री हिलेगु विकल्प नं दयेमाःसा यदि चाहे जुल धाःसा थ्वयात लितछ्वयेगु अधिकार नं झीके दयेमाः ।’ उपहार वःगु विमान भारतीय सैनिकं हे चले यानाच्वंगु खँ माल्दिभ्सया जनतायात तम्वयेका च्वंगु दु । थुकिया विरुद्ध उपिं सतक नं कुहां वयेधुंकूगु दु । अथेहे प्राग्रेसिभ पार्टी अफ माल्दिभ्स (पिपिएम) व थ्व लिसे सम्बन्धीत संगठनतय्सं भारतीय सैनिकयात माल्दिभ्सं लित छ्वयेमाः धयाच्वंगु दु । माल्दिभ्सया पुलांम्ह मन्त्री लुबना जाहिरं नं छगू ट्विट यासें धाःगु दु, ‘जितः भारतीय नसाज्वलं, अनया उत्पादन, वासः तसकं यः, तर जिमिगु धर्तीइ भारतीय सैनिक च्वनाच्वंगु स्वये मयः ।’ सन् २०१२ य् माल्दिभ्सय् थथे हे भारत विरोधी अभियान नह्याःगु खः । उबलय् भारतीय एयरपोर्ट अपरेटर (जिएमआर)यात कयाः विरोध अभियान न्ह्याःगु खःसा उबलय् जिएमआर माल्दिभ्सं लिहां वयेमाःगु खः । पुलांम्ह राष्ट्रपति यामीन भारतविरोधय् वयाच्वंगु कारणं भारतं वयात गिरफ्तारीपाखें बचे मयाःगुलिं खः धकाः भारतं द्वपं बिइगु यानाच्वंगु दु । राष्ट्रपति चुनावय् पराजित जुइधुंकाः यामिनयात भ्रष्टाचारया द्वपनय् ज्वनाः कुनाबिउगु खः । उबलय् भारतं थःत बचे मयागु तं आः यामिनं प्वंकाच्वंगु धाइ । यामिनं थः राष्ट्रपति जुयाच्वंगु इलय् चीनलिसे स्वापू क्वातुकूगुलिं भारतं उबलय् बचे मयाःगु खः । तर २०१८य् माल्दिभ्सया राष्ट्रपति जूम्ह इब्राहिम सोलिह भारत पक्षयाम्ह खः । सोलिहया नीति ‘इन्डिया फस्र्ट’ धयागु दु । सोलिहया शपथ ग्रहणया इलय् भारतीय प्रधानमन्त्री नरेन्द्र मोदी नं उपस्थित जूगु खःसा उबलय् थीथी सम्झौता नं जूगु खः । थुकिया लिसें भारतं माल्दिभ्सयात ‘इन्डिया फस्र्ट’ मखु ‘वनलि इन्डिया’ अर्थात ‘इन्डिया जक’ धयागु नीति नालेत दबाब बियाच्वंगु दु । थुकिं नं माल्दिभ्सया जनता भारत खनाः तम्वयाच्वंगु दु । भारत व चीनया निंतिं महत्वपूर्ण माल्दिभ्स चीनया निंतिं माल्दिभ्स सामरिक रुपं तसकं महत्वपूर्ण थाय् खः । माल्दिभ्स रणनीतिक रुपं गुगु समुद्रय् लानाच्वंगु थ्व थाय् तसकं महत्वपूर्ण थाय् खः । माल्दिभ्सया चीनया उपस्थिति हिन्द महासागरय् वयागु रणनीतिया छगू ब्व खः । सन् २०१६ य् माल्दिभ्सं छगू चिनियाँ कम्पनीयात छगू द्वीप ५० दँया निंतिं ४० लाख डलरं लिजय् बिउगु खः । अथेहे भारतया निंतिं नं माल्दिभ्स तसकं महत्वपूर्ण खः । माल्दिभ्स भारतया तसकं सतिक लाःगु देय् खः । थुलि सतिक लाःगु देशय् चीनया उपस्थिति अप्वइगु धयागु भारतया निंतिं चिन्ताया विषय जुइगु स्वाभाविक हे खः । भारतया लक्ष्यद्वीप स्वयां माल्दिभ्स मुक्कं ७०० किमि जक तापाःसा भारतया मू भूभाग पाखें १२०० किमि जक तापाः । थज्याःगु अवस्थाय् यदि चीनया उपस्थिति तच्वल धाःसा चीनं थन च्वनाः भारतयात मिखा तयाच्वने फइ । बिबिसी"
https://nepalbhasatimes.com/39047,बिचाः,???? ????????? तृतीया,राजनीतिइ खनेदुगु व खने मदुगु खेल,"नेपाःया राजनीति प्रतिनिधिसभा विघटनया घटनालिपा तसकं याकनं याकनं हिला वनाच्वंगु दु। राजनीतिक दलया नेतातय्सं बिचाः याःगु स्वयां नं याकनं याकनं हिला वनाच्वंगुया मूल कारण आन्तरिक नापं बाह्य नं खः । थुकी नेपाःया राजनीतिक दल व दलया नेतात जक मखु, नेपाःया न्यायलयनिसें भारत, अमेरिकाया नं उलि हे भूमिका दु धायेछिं । गुलिसियां भूमिका प्रत्यक्ष रुपं खने दुसा गुलिसियां अप्रत्यक्ष खनेदु। प्रधानमन्त्री केपी शर्मा ओलीं प्रतिनिधिसभा विघटन याःगु घटनानिसें राजनीतिइ पिने खने दयेक याकनं याकनं हिउपाः वःगु सर्वसाधरणं महसूस यानाच्वंगु दु। तर खने मदयेक धायेगु खःसा प्रतिनिधिसभां सर्वसम्मतिं लिम्पियाधुरा, लिपुलेक व कालापानी नेपाःया भूभाग खः धकाः पारित यानाः संविधानतकं संशोधन गुगु यात अबलेनिसें हे नेपाःया राजनीतिइ दुनें दुनें दलया नेतात चलायमान जूगु खनेदु। अझ नेपाः व भारतया उगु सीमा सम्बन्धि जक मखु नेपालय् अमेरिकी सहयोग एमसीसीयात प्रतिनिधिसभां पारित यायेगु सवालय् दलया नेतातय्गु दथुइ मत भिन्नता जुल अले उकिं हे कचमच अप्वया वःगु खनेदु ।                                                         एमसीसीया सवाल नेपालय् अमेरिकाया मिलेनियम च्यालेन्ज कर्पोरेशन अर्थात एमसीसीया प्रस्ताव वास्तवय् नेपाली कांग्रेसया इलय् वःगु खः । कांग्रेस एमसीसी संसदं पारित यायेमाः धइगु पक्षय् दु। कांग्रेसया मिखाय् एमसीसी नेपाः विकासया निंतिं तसकं बांलाःगु पलाः जुइ । तर आःया नेपाल कम्युनिष्ट पार्टी (माओवादी केन्द्र) तत्कालिन अवस्थाय् नेपाल कम्युनिष्ट पार्टी (नेकपा) दुनेया शक्तिया मिखाय् धाःसा थ्व तसकं राष्ट्रघाटी खः । उकिं एमसीसीयात गुगु नं हालतय् पारित याके बी मजिउ धइगु पक्षय् खः । आः वयाः एमालेया नेपाल-ओली एमसीसी संशोधन यानाः पारित यायेमाः धइगु पक्षय् दु । अथे हे एमालेया ओली पक्षं एमसीसीया सवालय् सार्वजनिक अभिव्यक्ति मबीगु तर दुनें दुनें पारित यायेमाः धइगु पक्षय् खनेदु। एमसीसीया सवालय् जनस्तरपाखें ब्यापक विरोध जुल । तत्कालिन सत्तारुढ नेपाल कम्युनिष्ट पार्टी (नेकपा)या यक्व नेतात एमसीसीया विपक्षय् दन। अपवादयात त्वःताः डबल नेकपाया पुष्पकमल दाहाल पक्ष एमसीसीया विपक्षय् दन। उकिं यानाः एमसीसी संसदं पारित याये मफुत। थ्व हे कारणं अमेरिकाया मिखाय् नेपाःया प्रतिनिधिसभा ज्याख्यलय् मवःगु जुल । अमेरिकाया चाहना प्रतिनिधिसभा विघटन यायेगु अले प्रजातान्त्रिक अभ्यासकथं मेगु चुनावय् वने दुसा जिउ धइगु खनेदत । कालापानी–लिम्पीयाधुराया सवाल कालापानी, लिम्पियाधुरा लिपुलेक नेपाःया खः धकाः प्रतिनिधिसभां सर्वसम्मतं पारित यायेगु ज्या जुल । उलि जक मखु संविधान संशोधन यानाः थप जूगु भूभाग दुथ्याकाः नेपाःया न्हूगु राजनीतिक नक्सा तकं पिथनेगु ज्या जुल । थ्व भारतया निंतिं तःधंगु हे हाथ्या जुयाबिल । प्रतिनिधिसभापाखें उकथं नेपाःया भूमि दावी यानाः संविधानय् तकं उल्लेख याःगु धइगु भारतया निंतिं सम्भवतः थ्व भूमिया सवालय् नेपालं दकलय् तःधंगु हाथ्या बीगु ज्या याःगु खने दत। उकिं भारतया मिखाय् थुगु संसद विघटन यानाः न्हूगु कथं नेपाःलिसे सम्झौता यायेफत धाःसा बांलाइगु जुल । थ्व ल्याखं प्रतिनिधिसभा विघटनया पक्षय् भारत नं दुगु जुल । लिसें न्हूगु राजनीतिक समिकरणलिसें नेपाःया स्थायी सरकारया विपक्षय् भारत दुगु अवस्था खः । सत्तारुढ नेपाल कम्युनिष्ट पार्टी (नेकपा)या यक्व नेतात एमसीसीया विपक्षय् दन । अपवादयात त्वःताः डबल नेकपाया पुष्पकमल दाहाल पक्ष एमसीसीया विपक्षय् दन । उकिं यानाः एमसीसी संसदं पारित याये मफुत । थ्व हे कारणं अमेरिकाया मिखाय् नेपाःया प्रतिनिधिसभा ज्याख्यलय् मवःगु जुल । अमेरिकाया चाहना प्रतिनिधिसभा विघटन यायेगु अले प्रजातान्त्रिक अभ्यासकथं मेगु चुनावय् वने दुसा जिउ धइगु खनेदत । प्रतिनिधिसभा विघटनया सवाल प्रतिनिधिसभा विघटन यायेमाःगु कारण तत्कालिन डबल नेकपाया प्रचण्ड-नेपाल-खनाल पक्षं असहयोग याःगुलिं खः धकाः प्रधानमन्त्री केपी शर्मा ओलीं तप्यंक धयादीगु खः । वय्कलं प्रतिनिधिसभा ज्याख्यलय् मवःगुलिं न्हूगु निर्वाचनय् वनेगु जुइ धकाः धयादीगु खः । प्रतिनिधिसभा विघटनया घटनायात कयाः प्रचण्ड-नेपाल-खनाल पक्ष, प्रमुख प्रतिपक्षी नेपाली कांग्रेस, जनता समाजवादी पार्टी तकं विरोधय् कुहां वःगु खः । इमिसं प्रधानमन्त्री ओलीया उगु पलाःयात प्रतिगमन धाःसां सर्वोच्च अदालतं प्रतिनिधिसभा पुनःस्थापना यानाबिल । थुकिया अर्थ प्रधानमन्त्री ओलीया पलाः असंवैधानिक धकाः प्रमाणित यायेगु ज्या जुल । नेकपाया आधिकारिकता प्रतिनिधिसभा पुनःस्थापना याःगुलिं न्यायालययात यक्वसिनं सुभाय् बियाच्वंगु इलय् सर्वोच्चं नेकपाया आधिकारिक मान्यता ऋषि कट्टेल नेतृत्वया नेकपायात बिल । थनि निदँ न्ह्यःनिसें सर्वोच्च अदालतं विचाराधीन मुद्दा थ्व हे इलय् वयाः फैसला यानाबिल । नेकपाया आधिकारिकता जक मखु डबल नेकपायात हाकनं व हे स्वदँ न्ह्यःया अवस्थाय् थ्यंकेगु ज्या तकं अदालतं यात। तत्कालिन अवस्थाय् नेपाल कम्युनिष्ट पार्टी (एमाले) व नेपाल कम्युनिष्ट पार्टी (माओवादी केन्द्र) एकीकरण जुयाः दयेकूगु नेपाल कम्युनिष्ट पार्टी (नेकपा) अर्थात डबल नेकपा खारेज यानाः एकीकरण जुइ न्ह्यःया अवस्थाय् थ्यंकाः बिल । थुकिं डबल नेकपा दुने जक मखु नेपाःया राजनीतिइ हे न्हूकथंया अध्याय शुरु जुल । डबल नेकपाया नेता कर्याकर्तात हाकनं व हे पुलांगु व स्वदँ न्ह्यःया एमाले व माओवादी केन्द्र हे माला दुहां वनेमाःगु अवस्था ब्वलंकाबिल । थुकिं नेपाःया सत्ता समिकरणय् नं न्हूकथंया लिच्वः लाकूगु खनेदत । एमाले दुनेया ल्वापु सत्तारुढ नेकपा (एमाले) दुनेया ल्वापु झन तच्वया वःगु दु। ल्वापु तच्वया वःलिसे वार्ता नं जूगु दु। छगू हे पार्टीया नेताय्गु दथुइ वार्ता यायेमाःगु अवस्था वःगु धइगु तसकं ग्यानपुगु अवस्था अवश्य नं खः । ओली पक्ष व नेपाल पक्षया दथुइ वार्ता शुरु जूगु दु। सर्वोच्चया फैसलाकथं पार्टी स्वदँ न्ह्यःया अवस्थाय् वनीगु अले लिपांगु इलय् पार्टीया निर्णययात निगुलिं पक्षया निर्णय धकाः अस्वीकार याना वन धाःसा व थःथःगु पक्षं आत्मालोचना यात धाःसा हाकनं चिरीबाया च्वंसां नं छगू हे थासय् ओली व नेपाल च्वने फइगु सम्भावना मदुगु मखु। एमाले छगू हे पार्टी जुल धाःसा बहुमत दुगुलिं सरकारया नेतृत्व न्ह्याम्हेसिनं याःसां एमालेया हे नेतृत्वय् जुइगु अवस्था वइ । यदि एमाले कुचा जुल धाःसा न्हूगु सत्ता समिकरणय् वने मालीगु अवस्था वइ । माओवादी केन्द्र लिपांगु राजनीतिक घटनाक्रम लिपा माओवादी केन्द्रया छुं छुं नेतात एमाले दुने लाइगु सम्भावना अप्वया वःगु दु। रामबहादुर थापा बादलया नेतृत्वय् ओली सरकारय् वंपिं नेतात एमाले दुने हे लाइगु अवस्थाय् माओवादी केन्द्रयात घाटा जुइ । थुकियात पूर्ति यायेगु निंतिं माओवादी केन्द्रं आः न्हूगु हे सोच दयेकाः न्ह्याः वनेगु कुतः मयात धाःसा माओवादी केन्द्रयात भविष्यय् तःधंगु लिच्वः लायेफुगु अवस्था दु । विप्लबया खुल्ला राजनीति थ्व हे दथुइ ओलीं विप्लबयात वार्ताया माध्यमं सहमति यानाः खुल्ला राजनीतिइ हयेगु ज्या यानादिल । न्हापा सीके राउतयात खुल्ला राजनीतिइ हयेगु ज्या जूगु खःसा आः विप्लबया नेतृत्वया नेकपायात खुल्ला राजनीतिइ हःगु धइगु छगू कथं प्रचण्डया नेतृत्वय् दुगु माओवादी केन्द्रयात हथ्या बीगु ज्या जूगु खने दु। संसद पुनःस्थापना मजूगु खःसा विप्लबयात नं चुनावय् हयाः प्रचण्ड पक्षयात तःधंगु लिच्वः लाकेगु ओलीया योजना जकं दुगु मखुला धइगु न्ह्यसः ब्वलना वःगु दु। थुकथंया राजनीतिक घटनायात स्वल धाःसा नेपाःया प्रमुख राजनीतिक दलया नेतातय्गु चाहनाकथं नेपालय् याकनं याकनं राजनीतिक घटनाक्रम विकसित जुयाच्वंगु मखु धइगु स्पष्ट जू । थुकी खने दुगु व खने मदुगु यक्व कथंया खेल जुयाच्वंगु दु धकाः थुइकेमाः । राजनीतिइ क्यनेगु छता ।"
https://nepalbhasatimes.com/45872,बिचाः,११४२ सिल्लाथ्व चतुर्दशी,एमसीसी पास यायेगु डिजाइन,"राजनीतिइ स्थायी शत्रु नं दइमखु स्थायी मित्र नं दइमखु धाइ । राजनीतिइ क्यनेगु छता यायेगु मेता जुइ । अथे हे राजनीतिइ फःसा कन्भिन्स याइ, मफुसा कन्फ्युज याइ । थ्व राजनीति याइपिंसं म्हितीगु चाल खः । नेता कार्यकर्तातय्गु नियत खः ।                                                         थौं नेपाःया राजनीतिइ पार्टीया नेतातय्सं थुगु हे कथंया खेल म्हिताच्वंगु दु । दलया शीर्ष नेतातय्सं गबले छु निर्णय याइ धकाः धाये तकं फयाच्वंगु मदु । सर्वसाधारण जनतानिसें क्वय्या तहलय् च्वंपिं कार्यकर्तात तकं अन्यौलय् दु । कन्फ्यूजय् दु । उमिसं नेतातय्सं छु यानाच्वन धकाः धाये फयाच्वंगु मदु । नेतातय्सं थौं छु याइ ? कन्हय् छु याइ ? धकाः धाये फयाच्वंगु अवस्था मदु । सत्ता गठबन्धनय् दुथ्याःगु नेपाली कांग्रेस, माओवादी केन्द्र व एकीकृत समाजवादी पार्टीया शीर्ष नेतातय्सं गोप्य योजना दयेकाः प्रधानन्यायाधीश चोलेन्द्र शम्शेर जबरा विरुद्ध महाअभियोग आकाझाकां दर्ता याःगु दु । सत्ता गठबन्धनय् हे दुथ्याःगु जनता समाजवादी पार्टी व राष्ट्रिय जनमोर्चाया शीर्ष नेतातय्सं महाभियोग दर्ता जुइधुंकाः तकं मसिउ । उलि जक मखु महाभियोग दर्ता याःगु दलया सांसदत गुपिंसं ल्हाःचिं तल उमिसं तकं दर्ता मजूतले मसिउ । थुकिया अर्थ तसकं शीर्ष नेतातय्सं तसकं गोप्य कथं तयारी यानाः महाभियोग दर्ता याःगु दु । सत्तापक्षं आकाझाकां महाभियोग दर्ता यायेवं उकिया ‘प्रतिरोध’ यायेगु धकाः सार्वजनिक रुपं प्रमुख प्रतिपक्ष दल एमालेया नेताय्सं न्वंवाना हयेधुंकूगु खः । तर संसदीय दलया बैठक लिपा एमालें चोलेन्द्र शम्शेर जबरायात कुबिया जुइ फइमखु धकाः न्ववानाहल । अथेहे थुकी निर्णय यायेगु भाला शीर्ष नेतातय्त बिइगु ज्या यात । थुकिया अर्थ एमाले आः ‘तत्काल काउन्टर महाअभियोग’ तयेगु पक्षय् मंत धकाः थुइकेफु । चोलेन्द्र शम्शेर जबरासहित न्याम्ह न्यायधीशपाखें संसद विघटनयात अस्वीकार यानाः पुनःस्थापित याःगु खः । अबले जबराया मत पुनःस्थापना मयायेगु पक्षय् खःसां मेपिं प्यम्ह न्यायधीशपिं पुनस्थापना यायेगु पक्षय् दुगुलिं संसद पुनस्र्थापना जुल । उकिं एमालें मेपिं प्यम्ह न्यायाधीशपिंत नं महाभियोग तयेगु धम्की बिउगु खः । तर मेपिं न्यायाधिशतय्त महाभियोग तल धाःसा उकियात जनतां बांलाःगु मिखां स्वइमखु धयागु आः तायेकूगु खनेदु । प्रधानन्यायाधीशयात महाअभियोग तःगु विषययात कयाः स्वयेबलय् सत्तापक्ष व प्रतिपक्षी दथुइ तसकं द्वन्द्व खनेदुसां दुनें दुनें धाःसा थ्व घटनायात तःधंकथं नाला कयाच्वंगु खनेमदु । एमालेया समर्थन विना महाभियोग पारित जुइमखु । दुई तिहाई बहुमत दयेकेत एमालेया छुं छुं सांसद जूसां नं महाभियोगया समर्थनय् वने हे माः । उकिं एमालें महाभियोगयात सत्तापक्षं ल्ह्वंगु छगू पलाःया रुपय् जक काःगु दु । थ्व घटनायात कयाः स्वल धाःसा नेपाःया राजनीतिक दलया नेतातय्सं गुलि नं खेल म्हिताच्वंगु दु थ्व फुक्क दुने छता पिने मेता कथं म्हिताच्वंगु स्पष्ट जूगु दु । छखे स्थानीय तहया चुनाव दु, मेखे अमेरिकी सहयोग एमसीसी मूल विषय जुयाच्वंगु दु । थ्व दथुइ महाभियोग नं प्रमुख विषय जुया वःगु दु । कानुन व्यवसायीत थनिं सच्छिन्हु न्ह्यवंनिसें हे प्रधानन्यायाधीश जबरा विरुद्ध आन्दोलनय् कुहां वयाच्वंगु खः । अले न्यायालययात भिंकेमाल धकाः प्यखेरं सः थ्वयाच्वंगु दु । थ्व हे इलय् सत्तापक्षं महाभियोग तःगु धयागु न्यायालयया सवालय् ब्वलनाच्वंगु गुगु कथंया जनमत खः उकियात थःपिनिगु पक्षय् हयेगु नापं एमालेयात छुं हद तक ज्यामछिंकेगु नितिं जक ल्ह्वंगु पलाः खः । प्रधानन्यायाधीश एमाले पक्षयाम्ह जूगुलिं वय्कःयात महाभियोग तयेगु धयागु संसद पुनस्थापनाया सवालयात कया एमालें ‘जनादेशया विरुद्ध परमादेश’ धकाः लाये बुयाच्वंगुयात हुइगु निंतिं याःगु कुतः जक खः धायेफु । अथे हे स्थानीय तहया चुनाव जुइगु इलय् जनताया मत सालेगु निंतिं ल्ह्वंगु पलाः जक खः धायेफइगु अवस्था दु । महाभियोगया प्रस्तावनिसें स्थानीय तहया चुनाव नापं संसद संचालनया सवाल तकं अन्ततः एमसीसीलिसे हे स्वानाच्वंगु दु । एमसीसी पास यायेगु पक्षय् थःपिं वन धाःसा कन्हय् जनतां साथ मबिइ धकाः माओवादी केन्द्र, एकीकृत समाजवादी नापं एमाले ग्यानाच्वंगु दु । कांग्रेस धाःसा एमसीसी पास यायेगु पक्षय् हे वनाच्वंगु दु । आः नेपाःया राजनीतिइ छखे संसद संचालन यायेमाःगु मेखे एमसीसी पारित यायेमाःगु अले स्थानीय चुनाव नं यायेमाःगु अवस्था दु । उकिया निंतिं थीथी कथंया दाउ ज्वनेगु झ्वलय् महाअभियोग तयेगु ज्या जूगु खनेदु । थनं लिपा नं अज्याःगु हे कथंया घटना आकाझाकां मजुइ धकाः धाये थाकु । न्ह्यागु हे घटना जूसां नं अन्तत एमसीसी पारित यायेगु डिजाइन कथं हे प्रमुख दलया प्रमुख नेतातय्सं भूमिका म्हिताच्वंगु खनेदु । फागुन १६ गते तकया दुने पारित यायेमाःगु, एमसीसीया छुं नं बुँदा हिलीमखु धकाः गुगु कथं नेपाःया राजनीतिक दलया नेतातय्त धायेगु यात थुकिं हे सीदु कि नेपाःया नेतात गुगु नं इलय् अमेरिकाया न्ह्यःने लम्पसार जुइफु धकाः । एमसीसी पारित मयात धाःसा चीनया कारणं खः धकाः थुइकेमाली धकाः छगू कथंया ख्याच्वः बिइगु ज्या अमेरिकां याःगुलिं नं स्पष्ट जू कि एमसीसी सम्झौता अन्तत सुप्रति लक्षित अले नेपाःया नितिं गुलि पाय्छि जू धकाः यक्वसिनं अनुमान याये धुंकूगु दु । आः एमसीसी पारित यायेगु निंतिं लां लां न्ह्यःनिसें अबरुद्ध जुयाच्वंगु संसदयात चायेकेगु मेगु खेल नं जुइ । उगु इलय् कांग्रेस मूल रुपं एमसीसी पारित यायेगु निंतिं न्ह्याः वइगु अवस्था जुइ । एमाले प्रमुख प्रतिपक्ष दलया ल्याखं संसदय् उपस्थिति मजुइगु बाय् बहिस्कारया पक्षय् वनी । अले माओवादी केन्द्र व एकीकृत समाजवादी नं बहिस्कारया पक्षय् वनी । उगु इलय् संसदय् उपस्थित जुयादीपिं सांसदया ल्याखं कांग्रेसं पारित यानां त्वःती । अले एमसीसी पारित याःम्ह कांग्रेस जुइ, एमाले, माओवादी केन्द्रनिसें एकीकृत समाजवादी पार्टीं न्ह्यागु कथंया ब्याख्या याना जूसां जनताया दथुइ वनेत लँ चाली । थुगु कथंया घटना यायेगु निंतिं हे प्रमुख दलया प्रमुख नेतातय्सं थःथःगु कथंया दाउ कयाः भूमिका म्हिताच्वंगु दु । आः गुगुं नं इलय् एमसीसी पारित जुल धकाः समाचार वल धाःसां आश्चर्य जुइमाःगु अवस्था मदु । अले जनतां नं उकियात गुगु कथं काइ धकाः स्पष्ट जूगु मदुनि । बरु एमसीसी पारित याये धुंकाः उकिं छु गज्याःगु लिच्वः नेपाः व नेपाःमि जनतायात लाइ धकाः स्वयेगु धाःसा ल्यंदनि ।"
https://nepalbhasatimes.com/45550,बिचाः,११४२ पोहेलागा सप्तमी,कोरोना नियन्त्रणय् व्यवस्थापकीय कमजोरी,"येँया केशरमहलपाखे वनेगु खःसा अन मनूतय् भीडभाड गुबलें म्हो मजू । चान्हय् निसें राहदानी विभागय् झ्वःछुना च्वनीपिं मनूत खंकेफु । आफिस इलय् ला मनूत घ्वाःतुमतुघ्वानाः झ्वः छुनाच्वंगु खनेदइ । सामान्य इलय् जक मखु कोभिडया महामारी जुयाच्वंगु इलय् तकं न्हि द्वलंद्वः मनूत राहादानी कायेगु निंतिं अन भीडभाड यानाच्वंगु खंकेफु । तर अन झ्वःछुनाच्वंपिं मनूत मध्ये बच्छि स्वयां अप्व ला न्हिछिचछि झ्वः च्वनाः नं अथें निराश जुयाः लिहां वनेमालाच्वंगु दु । गबलें कुपन सिधल धकाः, गबलें राष्ट्रिय परिचय पत्र मदु धयागु कारण क्यनाः सेवाग्राहीत थःगु ज्या पूमवंकं हे लिहांवनेत बाध्यता जुयाच्वंगु दु । स्वनिगः पिनें वःपिं आपालं मनूत न्यान्हु खुन्हु झ्वः च्वनेधुंकाः नं भ्वं छकू मगाःगु कारणं हाकनं थःगु छेँय् लिहां वने मालाच्वंगु दु । थ्व नेपाःया छगू सरकारी ज्याकूया छगू विभाग दुने जुयाच्वंगु न्हियान्हिथंया घटना खः । व नं कोरोनाया महामारीया इलय् ।                                                         कोभिड १९या स्वंगूगु लहर शुरु जुइधुंकाः बल्ल सरकारं अतिरित्त खोप अर्थात बुस्टर डोज बीगु निर्णय यात । छवाः न्ह्यः जक सुरु जूगु अतिरित्त खोप कायेगु निंतिं स्वास्थ्य विभागं क्वःछिनातःगु थासय् मनूतय् भीड उतिकं खनेदयाच्वंगु दु । अझ खोप कार्ड मदयेकं सार्वजनिक थासय् व सरकारी सेवां बञ्चित जुइगु निर्णय लिपा न्हापांगु व निगूगु मात्राया खोप काइपिनि मनूतय् भीड झन हे तच्वयाच्वंगु दु । भारतय् कोभिडया न्हूगु लहर वयेधुंकाः नेपालय् नं थ्यनीगु निश्चित खः । थ्व खँ न्हापांगु व निगूगु कोरोनाया लहरय् खनेधुंकूगु खः । थुगुसी नं भारतय् स्वंगूगु लहरया सुरुवात जुइवं नेपालय् नं थुकिया विरुद्ध तयारी यायेमाःगु खः । तर नेपालय् गुबलय् लहर सुरु जुल उबलय् निंतिं सरकारं ब्लल बुस्टर डोज लगायतया ज्या न्ह्याकल । भारतय् न्हूगु लहर सुरु जुइवं दकलय् न्हापां क्वातुक स्वयेमाःगु धयागु देय् दुहांवइगु नाकाय् खः । तर न्हियान्हिथं बिना परिक्षण वा क्वारेन्टाइन मनूत थीथी नाकां दुहां वयाः तप्यंक समुदाय नाप सम्पर्कय् थ्यनाच्वंगु दु । तथ्यांक कथं भारतीय सिमां दुहांवइपिं न्हिं म्होतिं नं ३०० निसें ५०० म्ह मनूतके कोरोना खने दयाच्वंगु दु । सरकारं सीमा पार यानाः वइपिं मनूतय् व्यवस्थापन सुनां यायेगु धकाः स्पष्ट निर्देशिका मदयेकूगुलिं नाकां दुहां वःपिं मनूत तप्यंके छेँय् छेँय् वनेगु यानाच्वंगु दु । न्हापांगु व निगूगु लहरं निसें सरकारं सीमा पार याइपिनि निंतिं धकाः होल्डिङ सेन्टर दयेकेगु खँ न्ह्यथंगु खः । थौं स्वंगूगु लहर तक थ्यंगु इलय् तकं होल्डिङ सेन्टर दयेकेगु ज्या क्वचाःगु मदुनि । थुकीया तप्यंक लिच्वः धयागु संक्रमित मनूत समुदायस्तरय् थ्यनाः संक्रमणया ल्याः अप्वयेकेगु हे खः । आः सरकारं कोरोना नियन्त्रण यायेगु धकाः स्मार्ट लकडाउनया नियम हःगु दु । उकी मध्ये छगू खः, जोर बिजोर कथं गाडी चले यायेगु । थ्व नियम न्हापा नं तसकं विवादय् लाःगु खः । भीडभाड नियन्त्रणया निंतिं धासें जोर बिजोर नियम हःगु खः । तर थुकीं गाडीया मात्रा म्हो यानाः झन् छगू हे सवारीइ यात्रा याइपिं मनूतय् ल्याः जकं अप्व याइगु मखुला ? मनूतय् ज्याकू, लजगा वनेगु बन्द जूगु मदु । अफिस चालाच्वंगु दु । तर गाडीया मात्रा म्हो । थुकीं भीडयात नियन्त्रण मखु झन् अनियन्त्रित जकं याइ । संक्रमिततय् ल्याः पनेगु निंतिं थुकीं ग्वाहालि यायेगु स्वयां संक्रमणयात अप्वयेकीगु जक) मखुला धयागु संशय ब्वलंगु दु । महामारी नियन्त्रण अथें नं चूनौतिपूर्ण जुइ । तसकं स्रोत सम्पन्न देय्तय्त नं कोरोना नियन्त्रण यायेत थाकुयाच्वंगु इलय् नेपाःयात थाकुमजुइगु खँ मखु । तर पूर्व अनुमान व पूर्व तयारीया कारण नियन्त्रण यायेफइगु ज्या तकं नेपाःया सम्बन्धित निकायया कमजोरीया कारणं थप हाथ्यापूर्ण जुयाच्वंगु दु । थौं राहदानी कायेगु निंतिं जुइमाः, राष्ट्रिय परिचयपत्र कायेत जुइमाः वा खोप कायेगु निंतिं जुयाच्वंगु भीडभाड जुइमाः थ्वफुक्कं व्यवस्थापनया कमजोरी खः । सरकार नाप फुक्क कथंया स्रोत साधनत दु । आवश्यक मानवीय स्रोतं निसें आर्थिक स्रोत तक सरकार याके दु । अथेखःसां उकीया उचित व्यवस्थापनया कमजोरीया कारणं मनूत चिधंगु निसें चिधंगु ज्या कायेत तकं घण्टौं लाइनय् भीडभाड यायेमाःगु विवशता । फलतः गुलि अप्व भीडभाड उलि मनूतय् संक्रमण दर अप्वः । व्यवस्थापकीय कमजोरीया मेगु दसु खः समन्वयया अभाव । छुं न्हि न्ह्यः जक येँ महानगरपालिकाया मेयर विद्यासुन्दर शाक्यं कारोना न्यूनिकरण व रोकथामया निंतिं सरकारं स्थानीय निकाय नाप समन्वय मयाःगु द्वपं बियादीगु दु । जनतानाप प्रत्यक्ष रुपं स्वापु दुपिं धयापिं स्थानीय निकायया जनप्रतिनिधित खः । जनप्रतिनिधित नापया समन्वय, सल्लाह व सहभागिता बिना महामारी नियन्त्रणया सम्भावना दइमखु । जनता यानाच्वंगु अपेक्षा छथाय् दइ तर सरकारं उकीया निंतिं ल्ह्वनेमाःगु पलाःया जिम्मेवारी धाःसा केन्द्रं नियुक्त यानातःपिं प्रमुख जिल्ला अधिकारीतय्त बियातःगु दु । सरकारया थ्व पलाखं जनतां बिचाः यानाच्वंगु व सरकारं लागू यानाच्वंगु नियमय् अन्तर खनेदयाच्वनी । निगूगु लहरया झ्वलय् नं स्वनिगःया मेयरतय् मंकाः फोरमं पिने जिल्लां वइपिं मनूत नियन्त्रण मयायेगु खःसा स्वनिगःया अवस्था भयावह जुइगु ख्याच्वः बिउगु खः । तर जिल्ला अधिकारीतय्सं उकीयात बेवास्ता यासें स्वनिगःया नाकाय् स्वयां स्वनिगः दुने कडा यायेत स्वल । फलतः स्वनिगः दुने संक्रमिततय् ल्याः अप्वया वन । आः नं जिल्ला अधिकारीतय्सं स्थानीय तहया प्रतिनिधितय् सल्लाह व सुझाव मन्यंसें नियम लागू यानावनेगु खःसा उकीं संक्रमण नियन्त्रणय् ग्वहालि जुइगु आशा याये फइमखु । संक्रमण नियन्त्रण यायेगु निंतिं थाय् कथंया नियम आवश्यक जुइ । फुक्क थासय् छगू हे कथं नियमं जनताया जीवनयात अस्तव्यस्त यानाबी । उकिं थःनाप दुगु स्रोत व साधनया पूर्ण रुपं सदुपयोग यानाः व्यवस्थापनयात गुकथं चुस्त यायेगु धयागु बारे सरकारं बिचाः यायेमाः । केन्द्र, प्रान्त व स्थानीय तह दथुइ सही रुपं समन्वय यानाः न्ह्याः वनेफुसा जक महामारी नियन्त्रणय् सफलता चूलाकेफइ ।"
https://nepalbhasatimes.com/45749,बिचाः,११४२ सिल्लाथ्व षष्ठी,येँ महानगरपालिकाय् स्थानीय पाठ्यक्रम : हानं जेठ १८ या पुर्नावृत्तिया कुतः ?,"– अस्मीत मल्ल                                                          नेपाःया संविधान २०७२य् संघ, प्रदेश व स्थानीय सरकारया अधिकारया बारे व्याख्या यानातःगु दु । संघ, प्रदेश व स्थानीय सरकारं मंकाः कथं यायेगु, निगू तहपाखें नापं यायेगु व निगू तहलं बिस्कं बिस्कं रुपं यायेफइगु ज्याखँया बारे संविधानय् न्ह्यथनातःगु दु । संविधानया भाग–१७ य् दुगु ‘स्थानीय कार्यपालिका’ अन्तर्गतया धारा २१४ कथं स्थानीय तहया कार्यकारिणी अधिकार संघीय कानूनया अधीनय् च्वनाः गां कार्यपालिका व नगरकार्यपालिकाय् निहित जुइ । व हे धाराया दफा (२)लय् स्थानीय कार्यकारिणीया अधिकार अनुसूची–८ व अनुसूची–९ बमोजिमया धलखय् न्ह्यथनातःगु बमोजिम जुइ धकाः किटान यानातःगु दु । अले अनुसूची–८ कथं स्थानीय तहया अधिकार सूचीया च्यागू नम्बर बुँदाय् न्ह्यथनातःगु अधिकार खः – आधारभूत व माध्यमिक शिक्षा । देय्या संविधानं बियातःगु अधिकारया अधीनय् च्वनाः नगर व गां पालिकातय्सं थःथःगु स्थानीय ऐन दयेकीगु खः । गां सभा व नगर सभापाखें पारित जुइधुंकाः सम्बन्धित निकायय् उगु व्यवस्था लागू जुइगु नापं कानूनी मान्यता काइ । थ्वहे व्यवस्था कथं येँ महानगरपालिकां नं शिक्षा सम्बन्धी व्यवस्थाया निंतिं शिक्षा ऐन, २०७५या व्यवस्था यात । येँ महानगरपालिका शिक्षा ऐन, २०७५ उगु हे दँया श्रवाण ९ गते स्थानीय राजपत्रय् तकं प्रकाशित जूगु खः । शिक्षा ऐनया धारा ९लय् शिक्षाया माध्यमया बारे बांलाकः न्ह्यथनातःगु दु । धारा ९या दफा १य् थुकथं न्ह्यथनातःगु दु ‘..ब्वनेकुथिइ शिक्षाया माध्यम नेपाली भाय्, अंग्रेजी भाय्, नेपालभाषा वा स्वंगूलिं भाय् जुइ ।..’ नेपाःया संविधान दुने लाःगु अधिकारयात छ्यलाः येँ महानगरपालिकापाखें स्थानीय ऐन दयेकेगु ज्या याःगु खः । देय्या मू कानूनय् न्ह्यथनातःकथं येँ महानगरपालिकां आधारभूत व माध्यमिक शिक्षायात थःगु नगर दुने गज्याःगु दयेकेगु व गुकथं लागू यायेगु धकाः व्यवस्था याःगु खः । बहुभाषिक देय् कथं महानगरपालिकां छगू जक भासं मखु स्वंगू भाय्यात शिक्षाया माध्यम दयेकेफइगु व्यवस्था याःगु खः । उकी मध्ये छगू भाय् खः, थनया स्थानीय भाय् । महानगरया ५१ क्वःगु मुँज्यां वंगु शैक्षिक सत्र निसें स्थानीय पाठ्यक्रम स्थानीय भाय् अर्थात नेपालभासं ब्वंकेगु निर्णय याःगु खः । छगू जक विषय जूसां थनया स्थानीय संस्कार, सम्पदा, शीप, कला, कौशल, व्यवसाय आदि नेपालभाषाया माध्यमं ब्वंकेगु निर्णय जुया कार्यान्वयन नं जुयाच्वंगु अवस्था दु । महानगरपालिकां याःगु थुगु निर्णय लिपा थुकीयात कार्यान्वयन याके मबिकेगु निंतिं आपालं कुतः मजूगु मखु । तर महानगरपालिकाया मेयर, उपमेयर, शिक्षा अधिकृत, महानगरया कर्मचारीतय् कुतलं आः येँदुनेया ब्वनेकुथिइ स्थानीय पाठ्यक्रम ब्वंकेगु ज्या जुयाच्वंगु दु । अथेखःसां गैर खस नेपाली बाहेक मेगु भाय् ब्वलंगु स्वये चाहे मजूपिं अझ न्हून्हू तवरं थुकीयात प्रहार यायेगु कुतः यानाच्वंगु दु । महेन्द्रीय राष्ट्रवादया अनुरागीतय्सं आः छ्यलाहःगु न्हूगु माध्यम खः संचार । ब्वनेकुथिइ ब्वंकेमखु धकाः शिक्षक÷शिक्षिकातय्सं प्रहार याःगु अस्त्र वा अभिभावकतय्सं थः मस्तय्त थ्व विषय ब्वंकेदइमखु धकाः याःगु अस्त्र असफल जुइवं आः संचारयात न्हूगु ल्वाभः दयेकेगु सुरु याःगु दु । थ्वहे झ्वलय् ‘हिमाल’ खबरपत्रिकाया २०७८ माघ महिनाया अंकय् ‘नेपालभाषा अनिवार्य ः काठमाडौं महानगरको मनोमानी’ शीर्षकय् सन्त गाहा मगरया च्वसु पिहांवःगु जुयाच्वन । च्वसुया मू आशय येँ महानगरपालिकां संविधान अःख नेवाःतय् मांभाय् फुक्कसित लादे याःगु दावी यानातःगु दु । तर मथूगु खँ छु धाःसा छम्हेसिया मांभाय् मेपिंत लादे यायेगु तर्क यायेगु खःसा गैर खस नेपाली भाषीपिंत खँय् भाय् लादे याःगु चाहिँ विरोध छाय् मजुल ले ? येँ महानगरपलिकाया हकय् ला संविधानं बियातःगु अधिकारया अन्तर्गत च्वनाः आधारभूत व माध्यमिक तहया शिक्षाया निंतिं स्थानीय शिक्षा ऐन दयेकूगु दु । व हे ऐन कथं स्थानीय पाठ्यक्रम ब्वंकेगु निंतिं नेपालभाषायात थनया ब्वनेकुथि छ्यःगु खः । संविधानं बियातःगु व्यवस्था कथं स्थानीय भासं स्थानीय विषय ब्वंकाः नं संविधान अःख धायेगु ल्वः ला ? अथेहे २०७८ साल माघ २२ गतेया ‘कान्तिपुर’या ‘कोसेली’इ डा. महेशराज पन्तया ‘पाठ्यक्रममा रमिता छ’ च्वसुलय् तप्यंक येँ महानगरपालिकाया स्थानीय पाठ्यक्रमयात प्रहार यायेगु जक मखु चाःहिकाः थ्व विषययात विरोध यायेमाःगु आशय तकं प्वंकातःगु दु । नेपालभाषाया माध्यमं स्थानीय पाठ्यक्रम ब्वंकाः विद्यार्थीतय् स्वतन्त्रताया हनन् जूगु न्ह्यथनातःगु दु । वय्कःया कथं थ्व विषयया उपादेयता मदुगु नापं नेपालभाषा ब्वनाः छ्लेगु थाय् गन दु धकाः तकं न्ह्यसः तयादीगु दु । दकलय् न्हापां देय्या छगू मू भाय्, देय्या पहिचान न्ह्यब्वयाच्वंगु भाय् ब्वने दइगु हे विद्यार्थीतय् निंतिं छगू गौरवया विषय खः । थुकिं विद्यार्थीतय्त देय्या संस्कृति, संस्कार व इतिहासया बारे ज्ञान बिइ । उकीं स्थानीय पाठ्यक्रम स्थानीय भासं ब्वनेगु धइगु छगू समुदाय विषेशया निंतिं जक मखु मुक्कं देय्या छगू पहिचान, अस्तित्व व अस्मिताया रक्षा जुइगु विषय खः । थज्याःगु गहन विषययात ‘विद्वान’ पन्तं महेन्द्रवादी भाषिक नीतिया मिखां स्वयाः च्वयादीगु स्पष्ट जू । पन्तजु व हे च्वमि खः सुनां नेपाल संवत्यात राष्ट्रिय मान्यता बीमज्यू धासें आपालं च्वसु च्वयादीम्ह खः । लुमंकेबहःजू, येँ महानगरपालिकाया २०५४ साल साउन १० गतेया बोर्ड मुँज्यापाखें नेपालभाषायात नं महानगरपालिकाया ज्याखँय् छ्यलाबुला यायेगु धकाः आधिकारिक मान्यता बिउगु खः । तर उगु निर्णयया विरुद्ध निरन्तर रुपं संचारमाध्यमं प्रहार यायेगु ज्या जुल । लिपा छथ्वः साम्प्रादायिक मनूतय्सं उगु निर्णयया विरुद्ध सर्वोच्च अदालतय् मुद्दा दायर यात । अले २०५६ साल जेठ १८ गते कुन्हु सर्वोच्च अदालतं नेपालभाषायात महानगरपालिकाय् छ्यलाबुला यायेमदइगु कथं फैसला न्यंकाबिल । २०५४ सालय् थें थौं हानं महानगरपालिकां नेपालभाषाया सम्बन्धय् याःगु निर्णययात कयाः संचार माध्यमपाखें नकारात्मक बिचाः ब्वयेगु ज्या जुयावःगु दु । लोकतान्त्रिक मान्यता कथं बहुभाषिक देशय् फक्व यक्व भाय्या विकासया निंतिं अज्याःगु भासं शिक्षा बीमाः । तर थःगु भाय् बाहेक मेगु भाय्या विकास व संरक्षण जूगु स्वये चाहे मजूपिं संचार माध्यमयापाखें हानं सक्रिय जुइत स्वयाच्वंगु दु । थज्याःपिं साम्प्रदायिक पुचःपाखें हानं मेगु जेठ १८ यात पुर्नावृत्ति यायेमबीगु निंतिं भाषिक अधिकारया निंतिं लगे जुयाच्वंपिं ह्यःमित हानं छक्वः छप्पँ जुइमाःगु ई वःगु दु । इलय् हे झी सचेत जुइनु ।"
https://nepalbhasatimes.com/45629,बिचाः,११४२ पोहेलागा आमै,एमसीसी व चुनावं गठबन्धनय् वःगु समस्या,"सत्तारुढ गठबन्धन मूल रुपं प्रमुख प्रतिपक्ष दल एमाले विरुद्धया गठबन्धन खः । नेपाली कांग्रेस, नेपाल कम्युनिष्ट पार्टी (माओवादी केन्द्र), नेपाल कम्युनिष्ट पार्टी (एकीकृत समाजवादी), जनता समाजवादी पार्टी व राष्ट्रिय जनमोर्चा दुथ्याःगु गठबन्धनपाखें आःया अवस्थाय् संघीय सरकारया नेतृत्व यानाच्वंगु दु । एमालेया अध्यक्ष केपी शर्मा ओलीया कार्यशैलीया विरोधय् गठन जूगु गठबन्धन खः थ्व ।                                                         प्रतिनिधिसभा निक्वः निक्वः तक विघटन याःगुया विरुद्ध दयेकूगु गठबन्धन नापं ओलीप्रतिया असन्तुष्ट पक्षधरतय्गु थ्व गठबन्धन याःगु खः । थुगु गठबन्धनपाखें थ्यंमथ्यं खुलाया दुने एमालेया नेतृत्वय् दुगु प्रदेश सरकारतय्त क्वःथलाः गठबन्धनया ल्हातय् लाकेत सफल जूगु दु । अथे हे राष्ट्रिय सभाया निर्वाचनय् छगू बाहेक फुक्क सिटय् गठबन्धन पक्षयात हे त्याकेत ताःलाःगु दु । थुगु ल्याखं स्वल धाःसा गठबन्धनं केन्द्रीय सरकार, प्रदेश सरकार अले राष्ट्रिय सभाया निर्वाचनय् एमालेयात बांमलाक बुकूगु खनेदु । एमाले विरुद्धया मोर्चाबन्दीं सफलता चूलाकूगु खनेदु । लिपांगु इलय् वयाः अमेरिकी परियोजना एमसीसी व स्थानीय तहया चुनावयात कयाः धाःसा गठबन्धन अलमलय् लाःगु दु । गठबन्धनया नेतृत्व यानाच्वंगु दल नेपाली कांग्रेस एमसीसी पास यायेगु पक्ष दुसा उगु हे गठबन्धनय् दुथ्याःगु माओवादी केन्द्र, एकीकृत समाजवादी व राष्ट्रिय जनमोर्चा स्पष्ट रुपं हे एमसीसीया विरोधय् दु । एमसीसीया सवालय् ब्यागलं ब्यागलं मत न्हापांनिसें दुगु जूसां थुगु गठबन्धनय् समस्या तच्वः मयायेगु कथं एमसीसी बारे कार्यदल दयेकाः अध्ययन नं याःगु खः । अथे खःसां लिपांगु इलय् वयाः धाःसा एमसीसी सत्तारुढ गठबन्धनया निंतिं तःधंगु हाथ्या जुयाबिउगु दु । गठबन्धनया नेतृत्व यानाच्वंगु दल कांग्रेस एमसीसीया पक्षय् दुसा गठबन्धत इतर जुयाच्वंगु प्रमुख प्रतिपक्ष दल एमाले नं एमसीसीया पक्षय् दु । थुगु ल्याखं स्वल धाःसा एमसीसी पास यायेगु खःसा कांग्रेसं प्रमुख प्रतिपक्षया साथ कायेमालीगु अवस्था दु । थ्व हे मौकायात ध्यानतय् तयाः एमाले अध्यक्ष केपी शर्मा ओलीं गठबन्धन त्वाःथल धाःसा कांग्रेसयात हे समर्थन यायेगु धकाः प्रस्ताव तयाच्वंगु चर्चा जुयाच्वंगु दु । थुगु ल्याखं स्वल धाःसा सत्तारुढ गठबन्धन आः छगू कथं छ्वासुसे च्वना वनाच्वंगु हे खनेदु । स्थानीय तहया चुनावया सवालय् नं एमाले व कांग्रेस याकः याकः चुनावय् ल्वायेगु पक्षय् दु । थ्व निगू दलं थःथःपिं न्हापांगु दल जुइ धकाः दावी याना वयाच्वंगु दु । उकिं गुलि फु उलि याकनं चुनाव यायेगु पक्षय् थ्व निगू दल दु । गठबन्धनय् दुगु दल मध्ये माओवादी केन्द्र, एकीकृत समाजवादी, राष्ट्रिय जनमोर्चानिसें जनता समाजवादी पार्टी धाःसा फयांफत्तले मोर्चाबन्दी जुयाः चुनाव ल्वायेगु लिसें जिउसा स्थानीय चुनाव छुं ई जूसां लिछ्यायेगु पक्षय् दु । उकिं स्थानीय चुनावया सवालय् नं गठबन्धन दुने छगू मत जुयाच्वंगु मदु । कांग्रेसया मत छगू जुयाच्वंगु दुसा मेमेपिनिगु मत मेकथं जुयाच्वंगु दु । अय्नं दथुइया लँपु नालाः ऐन व संविधान बाझे जूगु अवस्था दुगुलिं ऐन संशोधन याना वनेगु कथंया नीति ज्वंगु दु सत्तारुढ गठबन्धनं । गठबन्धनया समस्या ज्यंकेगु थ्व छगू कथंया तत्कालिन लँपु जक खः । सत्तारुढ गठबन्धनया दाउ थ्व इलय् एमसीसीनिसें स्थानीय तहया चुनावया सवाल गुगुु कथं न्ह्यःने वयाच्वन थुकियात संसदय् यंकेफत धाःसा अबरुद्ध जुयाच्वंगु संसद नं चालीगु अले सरकारयात नं अःपुइगु गठबन्धनं तायेकूगु दु । खुला न्ह्यवंनिसें एमालें संसद अबरुद्ध याना वयाच्वंगु अवस्थाय् स्थानीय तहया चुनावया नितिं ऐन संशोधनया प्रस्ताव यंकेगु अले एमसीसीयात नं टेबुल यायेगु प्रस्ताव हयेगु खँ दु । थुकियात एमालें बेवास्ता याना संसद अवरुद्ध हे यानाच्वन धाःसा थ्व फुक्क कारण एमाले खः धकाः छगू कथं गं घाकेगु योजना गठबन्धनया दु । छखे चुनाव धकाः नं हालेगु मेखे चुनावया नितिं माःगु ऐन तकं पारित याकेमबिइम्ह एमाले हे खः धकाः क्यनेगु नापं जनतायाथाय् वनेगु योजना सत्तारुढ गठबन्धनं दयेकूगु दु । उकिं थ्व इलय् एमाले विरुद्धया मोर्चाबन्दीया रुपय् गुलि फु उलि वनेगु कथंया दाउ सत्तारुढ गठबन्धनं ज्वनाच्वंगु दु । आः संसद चालीगु अवस्थाय् एमालेया भूमिका छु जुइ ? एमालें छु याइ ? उकिया हे आधारय् थःपिं न्ह्याःवनेगु योजना सत्तारुढ गठबन्धनं दयेकूगु खनेदु ।  एमालेया दाउ प्रमुख प्रतिपक्ष दल एमाले धाःसा न्ह्याथे यानाः जूसां सत्तारुढ गठबन्धनयात तछ्यायेगु योजनाय् दु । थौंकन्हय् अप्वः याना स्थानीय तह थःपिनिगु हे नेतृत्वय् दुगुलिं आःया अवस्थाय् चुनाव यात धाःसा चुनाव त्याकेत अःपुइगु एमालेया विश्लेषण दु । अले स्थानीय तहया चुनाव जुल धाःसा आःया सत्तारुढ गठबन्धन तज्याइगु अवस्था वइ धयागु नं एमालेया बुझाई दु । स्थानीय तहलय् गठबन्धन कथं मंकाः उम्मेदवार बिइ फइमखुगु जुयाः हे एमाले गुलि फु उलि याकनं स्थानीय तहया चुनाव यायेमाः धयागु पक्षय् वनाच्वंगु दु । अथे हे आःया प्रतिनिधिसभा ज्याख्यलय् मवये धुंकल धकाः हे थःपिंसं निक्वः तक विघटन यानागुयात पाय्छि जुल धकाः पुष्टि यायेगु नितिं जूसां संसदयात अबरुद्ध याना हे च्वनेमाःगु बाध्यकारी अवस्था एमालेया दु । संसद् संचालन जुल धाःसा थःपिंसं यानागु ज्या गलत जुल धकाः सन्देश वनीगु अवस्था जुयाः संसदयात न्ह्या हे मन्ह्याकूसे स्थानीय चुनाव, प्रदेश चुनाव व संघया चुनाव यायेफत धाःसा नैतिक रुपं थःपिं विजय जुइगु अले जनतायात थुइकेत अःपुइगु तायेका एमालें पालितःलंंनिसें बल यानाः संसद अबरुद्ध याना वयाच्वंगु दु । थुकिया निंतिं मालधाःसा कांग्रेस याकःचित सरकार संचालन याकेगु निंतिं बिना सर्त समर्थन यायेगु योजना एमालेया खनेदु । थुकिया अर्थ आःया अवस्थाय् एमालें मूल रुपं कांग्रेसयात स्वीकार याना वनेगु तर माओवादी केन्द्र व एकिकृत समाजवादी पार्टीयात अस्वीकार यायेगु खः । थुगु कथं कांग्रेस, माओवादी केन्द्र, नेकपा एस, जसपा व राजमोया सत्तारुढ गठबन्धन व प्रमुख प्रतिपक्ष एमालेया दाउ स्वयेबलय् आः नेपाःया राजनीति गुखेपाखे न्ह्याः वनी धयागु खँ अझ नं अन्यौल हे अवस्थाय् दु । प्रतिनिधिसभाया बैठक गुकथं जुइ ? अले सत्तारुढ गठबन्धनया योजना गुकथं वइ ? उगु इलय् प्रमुख प्रतिपक्षया भूमिका छु जुइ ? धयागु खनेदुगु अवस्थाय् जक नेपाःया राजनीति थुखेपाखे वनी धकाः धायेफइ । तर थुपिं फुक्कं न्ह्यसःया लिसः मदुगुलिं राजनीति नं गुखेपाखे न्ह्याःवनी धायेफुगु अवस्थाय् मदुनि । न्ह्यागु हे जूसां आखिर सत्तारुढ गठबन्धयात एमसीसीया मुद्दा नापं स्थानीय तहया चुनावया सवाल समस्याया रुपय् वःगु हे खः । थुगु निगू समस्यायात गुगु कथं समाधान यायेफइ धयागु आःतक नं स्पष्ट जूगु मदुनि । सत्तारुढ गठबन्धनय् दुने एक मत जुइफुगु अवस्था मदुनि । थुगु निगू मुद्दाय् सत्तारुढ गठबन्धन छगू हे मत जुयाः वनेफत धाःसा जक गठबन्धनयात अझ ताःहाकः यंकेफइ मखुसा गठवन्धन गुगु नं इलय् त्वाःदलेफु । अज्याःगु अवस्थाय् न्हूगु हे कथंया गठबन्धन जुइफुगु अवस्था नं दु । माओवादी केन्द्र, नेकपा एस व जसपाया न्हूगु मोर्चा निर्माण जुयावनीगु नं उलि हे सम्भावना दु ।"
https://nepalbhasatimes.com/45894,बिचाः,११४२ सिल्लाथ्व पुन्हि,सर्कसया खेल व जोकर,"पर्यटन मन्त्री पे्रम आलें थौंकन्हय् बजाः क्वाका च्वंगु दु । भ्रष्टाचार, अनियमितताया विरोधय् मन्त्री आलें कडी कडाउ पलाः छिनाच्वंगु दु । ‘नियम विपरीत गुगुं नं ज्या याःपिंत जिं गुगुं नं हालतय् बाँकी तये मखु, आवश्यक जूसा जिं कठोरतम दण्ड नं बीत लिफः स्वयेमखु ।’ म्हुतुं धाःगु जक मखु, मन्त्री आलें थम्हं धाःथें ज्या नं क्यनेत स्वयाच्वंगु दु । मन्त्री आलें भ्रष्टाचार, अनियमितता याइपिनि खिलाफय् काःगु कदमयात कयाः थौंकन्हय् तीव्र चर्चा जुयाच्वंगु दु् । । पक्ष, विपक्षय् ।                                                         थौं देय् प्रशासनया हर क्षेत्रय् भ्रष्टाचार, अनियमिततां हा कयाच्वंगु दु । जनतां थौं गुगुं नं सरकारी सेवा कायेमाःसा घूस नकेमाः। ध्यबा फुके फुसा न्ह्याथेंज्याःगु मजिउगु निर्णय नं याके फइ । ध्यबा मदुपिंसं थःगु पक्षय् सरकारी न्याय काये सम्भव मजू । राजनीतिक विचौलियातसें थौंकन्हय् शक्तिया आडय् भ्रष्टाचार यायेत प्रोत्साहित यानाच्वंगु दु । आम जनमानसय् सरकारप्रतिया थज्याःगु नकारात्मक प्रभाव, छाप लानाच्वंगु इलय् मन्त्री आलें भ्रष्टाचारी, नियम मिचे यानाः थःगु स्वार्थ सिद्ध याइपिंत थुकथं दण्ड चले यानाः हल । उकिं देशय् भ्रष्टाचार निर्मूल यायेत तिबः जुइ । विश्वास याइपिं खनेदइ । मन्त्री आलें भ्रष्टाचार, अनियमितता विरोधय् काःगु साहसी कदमतपाखें प्रभावित जुयाः देशय् पे्रम आले थेंज्याःम्ह निम्ह प्यम्ह मन्त्री दःसा देय् स्वर्ग जुइ धकाः उत्साहित जूपिं मनूत नं खनेदइ । पे्रम आलेयात मन्त्री जक मखु, प्रधानमन्त्री हे जूगु स्वये दयेमा । सरकार प्रमुख जुयाः नेतृत्व काये दुसा पे्रम आलें छगू विभागं जक मखु, देशं हे भ्रष्टाचार, अनियमिततायात निर्मूल याना छ्वइ । पे्रम आलेयात थुकथं च्वछाया जुइपिं समर्थकत नं दु । सरकारय् थौं मेमेपिं नं मन्त्रीत दु । तर मन्त्री आलें थें अन्य मन्त्रीतय्सं थःत उलि प्रचारय् हये फुगु खने मदु । पे्रम आले हे थौंया मन्त्रीमण्डलया आकर्षणया केन्द्र जुयाः लूगु दु । मन्त्री आलें नं थः भ्रष्टाचार, अनियमितताया विरोधय् न्ह्यागु कथंया चुनौति फयेमाःसां न्ह्याः वने, सक्रिय जुइ । तत्पर जुइ । ज्यान पाये माःसां सुं खनाः ग्याये मखु । मच्चे जुयाः थःगु प्रतिवद्धता जोहर याइ । छखे मन्त्री आलेया भ्रष्टाचार, अनियमितताप्रतिया असहिष्णुतायात कयाः च्वछाइ पिं दुसा मेखेर मन्त्री आलें भ्रष्टाचार, अनियमितताप्रति क्यनाच्वंगु चासो मात्र राजनीतिक चालबाजी जक खः । केपी ओलीयात धोखा बिया वःगु ज्यायात त्वपुइत स्वयाच्वंगु हर्कत जक खः । केपी ओलीलिसेया तं क्वलाकेगु जुक्ति जक खः । विकृत राजनीतिक संस्कारं थना हःगु आक्रोश व प्रतिशोधया नौटङ्की जक खः । मन्त्री आलेया भ्रष्टाचार, अनियमितता विरोधी पलाःयात थुकथं कुंखिनीपिं नं दु । उद्योग संघया छम्ह पदाधिकारीं मन्त्री आलेया कथित भ्रष्टाचार, अनियमितताया त्वहः, उद्योगधन्दा याइपिंत प्रहार यानाः इमिगु मनोबल ¥हास यायेगु उद्देश्यं अभिपे्ररित धकाः तीव्र आलोचना याःगु दु । कोभिड संक्रमण प्रहारं ग्रस्त उद्योगधन्दायात मन्त्री आलेया भष्टाचारी, अनियमितताया कथित कदमं उद्योगधन्दा अझं ¥हासोन्मुख जुइ । उद्योग सम्बन्धी जिम्मा कयाच्वंम्ह प्रधानमन्त्रीं थ्व खँय् जायज चिउताः छाय् मकाल ? पदाधिकारीं जिज्ञासा नं प्वंकी । मन्त्री आलेया भ्रष्टाचार, अनियमितता विरोधया कदमयात प्रचारवादी जक खः । वादविवाद मयाये । कारण वादविवादं खँ जक ताःहाइ । निष्कर्ष वये फइमखु । तर छता खँ जरुर न्ह्यथनेबह जुइ । थौं सरकार धायेबलय् पर्यटन मन्त्रालय जक मखु, मन्त्री धायेबलय् मन्त्री आले एकल जक मखु । सरकारया अनेक मन्त्रालय दु । मन्त्रीत ग्वाः ग्वाः दु । भ्रष्टाचार, अनियमितता थौं सरकारया हर मन्त्रालयय् उतिकं व्याप्त । थौं देय्या गुगुं महत्वपूर्ण संस्था मदु भ्रष्टाचार व अनियमितताया रोगं मथिउगु । ग्रस्त मजूगु । तर मन्त्री आलेया सः जक छाय् थीगु ? पर्यटन मन्त्रालय जक छाय् निशाना जूगु ? सरकारं भ्रष्टाचार व अनियमितता समष्टिगत रुपं गन गन जुयाच्वंगु दु ? उतिकं महत्व बियाः छाय् स्वयेगु विचाः मयात ? छाय् मन्त्री आले थौं मेमेपिं मन्त्रीतय्सं थें थःथःगु मन्त्रालय, थःथःगु मातहतया संस्थाय् जुयाच्वंगु भ्रष्टाचार व अनियमितताया खोजी मयात ? थौं जनताया न्ह्यसः थ्व खः । इमान्दारकथं भ्रष्टाचार व अनियमितताया खोजी जूसा थन सुं नं राजनीतिक नेतात दोष मुक्त जुइ फइमखु । देशय् थौं जुयाच्वंगु भ्रष्टाचार व अनियमितताया मूल कारण, लिधंसा राजनीतिक संरक्षण खः । देशय् गुगुं क्षेत्र, ख्यः मदु राजनीतिक हस्पक्षेपं मथिउगु । उकिं गुगुं दलया राजनीतिक सरकारं नं भ्रष्टाचार व अनियमितताया विरोध जनतयात क्यनेगु वा जक खः, वास्तविककता इमिगु न्ह्ययेगु वा अनियमिता व भ्रष्टाचारया वास्तविक हे खः । उकिं मन्त्री आलें न्ह्याकूगु भ्रष्टाचा, अनियमितताया अभियान नं मात्र सर्कसया खेल जक खः, गन मन्त्री आलें थःत छम्ह जोकर जक सावित याये फइ । छम्ह नांजाःम्ह पत्रकारं धाइ ।"
https://nepalbhasatimes.com/46057,बिचाः,११४२ सिल्लागा सप्तमी,होशियार !,"टेलिभिजन, पत्रिकाय् खंगु छगू लु लुमना वइ । नेतृ रामकुमारी झाँक्रीं नेता माधवकुमार नेपालयात ल्हाः ज्वनाः निर्वाचन आयोगय् यंकाच्वंगु । न्हूगु पार्टी दर्ता यायेत । रामकुमारी । वाक कलाय् निपुणम्ह नेतृ । केपीया कट्टर विरोधी । रामकुमारी झाँक्रीं माधवयात ल्हाः ज्वनाः यंकाच्वंगु दृश्य खनाः फेसबुकय् टिकाटिप्पणी वइ । नेतातय्त तुति सालाः क्वफाइपिं जक दइ धाःगु धापू असत्य खः ।                                                         स्वयादिसँ ! नेतृ रामकुमारीं माधव नेपालया ल्हाः ज्वनाः यंकाच्वंगु चित्र । नेतातय्त लिधंसा बियाः यंकाच्वंपिं कार्यकर्तात नं दइ धइगु तथ्यया प्रमाण । ख नं खः । नेतृ झाँक्री माधवया कट्टर समर्थक । प्रचण्डया अनुयायी । वं प्रचण्डया इलय् व्यलय् मुक्तकण्ठं प्रशंसा याना जुइ । तर ।अमेरिकाया सहयोग कार्यक्रम एमसीसीं देय्या राजनीति ख्यलय् तःधंगु भुखाय् ब्वयेकाबिल । प्रधानमन्त्री देउवाया नेतृत्वय् गठन जूगु गठबन्धन सरकार एमसीसी प्रकरणं हःगु भुखाचं गल्र्यामगुर्लुम जुयाः दुना वनीगु खः ला ? प्यखेरं आशंका लुयाच्वंगु दु । खतुं गठबन्धनया सरकारयात तासया छेँ खंकीपिं यक्व दु । गुगुं निश्चित समान राजनीतिक सहमति व सैद्धान्तिक समानताया जग विना फसय् थनाः थःगु झिलिमिलि छेँ थेंच्वंगु गठबन्धन सरकार गुगुं नं इलय् दुने फु धइगु अनुमान जनमानसय् मदुगु मखु । केपी ओलीयात चिइकेगु उद्देश्यं जक निर्मित गठबन्धन सरकार जूगुलिं व उद्देश्य छधी जुयाः पूवंकल । तर वयां लिपा छु ? धइगु खँय् गठबन्धनया दुजःपिं गुगुं देश, जनताया निंतिं प्रतिवद्ध खनेमदु । जबरजस्तीकथं एकतावद्ध । समान कार्यक्रमया चिउताः स्वयां मौका स्वयाः थःथःगु हित, फाइदाया निंतिं सनेगु हे गठबन्धनया दुजःतय् दाउ । एमसीसीया खँय् गठबन्धनया दुजःपिनि दथुइ हे मतभेद खनेदु । मत विभिन्नता लुइ । मतभेद खने दइगु आश्चर्यया खँ मखु । गुगुं नं खँय् दलतय् दथुइ मतभेद खनेदइगु स्वाभाविक खः । तर एमसीसीया खँय् मतभेदया नामय् गठबन्धन दुने गुगु खेल राजनीतिक दलतय् दथुइ जुल व छलकपटपूर्ण खनेदइ । उकिं देय्यात अकल्पनीय क्षति जुइगु सम्भावना दु । आन्तरिक कलहं जक मखु, वाह्य हस्तक्षेपं नं । एमसीसीया नामय् देशय् राजनीतिक दलतय्सं गुगु राजनीतिक खिचलो थनाच्वन । उकिं देशय् छगू ग्यानापुसे च्वंगु वातावरण थनीगु सम्भावना दु । एमसीसी बारे देशय् आन्तरिक द्वन्द्वं जक मखु, देशय् विश्वया ततःधंगु राष्ट्रतय् द्वन्द्वं नं प्रभावित याइ थें च्वं ! खतराया गं न्याइ थें च्वं ! देय् दुने नेतात थःथः मनोमानी धंगं ल्वाय् थें मखु । जब देय् पिनेया शक्तिशाली देय्तय् संघर्षया भूमि जुइ, देय्, जनतां उकिया लिच्वः फये फइमखु । जनता, देय् सर्वनाशया लँय् वनी । थ्यनी । चाइना व अमेरिका थौं विश्वया हे शक्तिशाली देय्त जुयाः खनेदइ । इमि दथुइ शीतकालीन युद्धया वातावरण लुया वयाच्वंगु दु । नेपालं थज्याःगु देय्तय् दथुइ सन्तुलित नीति काये मफुत धाःसा उकिया लिच्वः भयंकर जुइ । नेपाःया राजनीतिक नेतातय्सं सन्तुलित कुटनैतिक स्वापू विकास याये त्वःताःथीथी देय्या दलालया रुपय् थःत ब्वयेत स्वइ । छम्ह चीनया उच्च पदाधिकारीं नेपाःया नेतात कि ‘सीआईए’ कि ‘रअ’या एजेन्ट खः धकाः धाःगु ब्वनागु दु । वय्कलं धाथें थ्व धाःगु खःसा नेतातय् बारे छाय् थज्याःगु छाप छिमेकी राष्ट्रय् लाः वन ? अथे हे भारत, अमेरिकाय् थनया नेतातय् बारे छु छु छाप दु ? उकिया नं खँ वइ । थुकथं म्हुतुं नेतातय्सं राष्ट्रवादया खँ हइ । तर विदेशीतय्सं इमित छाय् नेपाःया राष्ट्रवादी नेतात खके मफुत ? थ्व गम्भिर न्ह्यसः जुइ । थौं देय्या राजनीतिया जक खँ जुइ मखु । अन्तर्राष्ट्रिय, भू राजनीति नं उतिकं महत्वपूर्ण जुइ । कूटनीतिक क्षेत्रय् गहन अध्ययन, अनुसन्धान, विश्लेषण यायेगु निकायत दयेकाः अन्य देशय् विदेशी नीति विज्ञत तयार याइ । थन थें स्याउलतसें विदेशी नीति निर्माण याइमखु । एमसीसी प्रधानमन्त्रीया पक्षं समर्थन याइ । प्रचण्ड पक्षं थःगु नीति स्पष्ट मयासे मनूतय्त भ्रमय् तइ । गुलिसिनं धाइ प्रचण्डया थ्व नाटक जक खः । अन्तय् वं समर्थन याइ । मेखे एमसीसी पास जुइ मखु । गठबनधन दुनी । भविष्यवाणी नं जुइ । गठबन्धन जक मखु, नेता माधव नेपाल व रामकुमारी झाँक्रीया बाहुबन्धन नं चब्बुइ थें च्वं ! रामकुमारी एमसीसीया समर्थक । माधव प्रचण्ड थें विरोधी । गठबन्धन भ· जूसां देय्यात थुने दइमखु । होशियार !"
https://nepalbhasatimes.com/46033,बिचाः,११४२ सिल्लागा षष्ठी,कार्यान्वयनय् वयेधुंकूगु एमसिसि संसदय्,"नेपाःया राजनीतिइ थौंया इलय् दकलय् चर्चाया विषय अमेरिकाया एमसिसि जुयाच्वंगु दु । एमसिसिया सवालय् सडकंनिसें संसद् तक बहस जुयाच्वंगु दु । सडकय् प्रदर्शन अले संसदय् विरोधया भाषण यायेगु ज्या सांसदतय्सं यानाच्वंगु दु । मनूतय्गु छेँय् छेँय् हे एमसिसि बारे चर्चा जुयाच्वंगु दु ।                                                         सुं पासापिं नापलायेवं खँ जुइगु विषय हे एमसिसि । एमसिसिया बारे खँ मजुल धाःसा थ्व इलय् चि मगाःगु नसा नये थें जुयाच्वंगु दु । बसय् वंसां, चिया पसलय् वंसां, ज्याकुथिइ च्वंसां अले लँय् वंसां वइगु विषय हे एमसिसि जुयाच्वंगु दु । थुकिया अर्थ एमसिसिया सवाल दलया नेता कार्यकर्ता जक मखु आम जनताया दथुइ नं सरोकार व बहसया विषय जुयाच्वंगु दु । प्रतिनिधिसभा संसदय् एमसिसिया प्रस्ताव पेश याःगु न्हिकुन्हु हे संसद् भवन पिने जूगु प्रदर्शनया खँ सकसिनं चर्चा यानाच्वंगु दु । आः हाकनं संसदया मेगु बैठक जुइगु इलय् थुकथं हे सतकय् प्रदर्शन जुइतिनि । थुकुन्हुया प्रदर्शनया रुप गथे जुइ आः थत्थें धायेफइगु अवस्था मदु । तर संसदय् छलफल जुइगु इलय् सकलसिगु चिउताःया विषय धाःसा अवश्य नं जुइ । अमेरिकी सहयोग एमसिसि लगानी खः कि सहयोग खः ? एमसिसि संसदं पारित यायेमाःगु छाय् ? एमसिसि कार्यान्वयनया झ्वलय् भारतया नं समर्थन कायेमाःगु छाय् ? एमसिसि धयागु चीनयात घेरे यायेगु अमेरिकी योजना कथं वःगु खः ला ? एमसिसि वयेवं नेपालय् तसकं हे विकास जुइगु खःला ? थज्याःगु कथंया न्ह्यसः थनेगु ज्या सामान्य नागरिकनिसें दलया नेता कार्यकर्तातय्सं यानाच्वंगु दु । थ्व इलय् एमसिसि धयागु राष्ट्रघाटी सम्झौता खः धकाः अप्वःसिनं थुइकाच्वंगु अवस्था दु । एमसिसि सम्झौतपाखें नेपाः व नेपाःमि जनताया नितिं छु जुइ धयागु खँ ला कन्हय्या दिनय् स्पष्ट जुजुं वनी । तर मनूतय्सं एमसिसियात कयाः तयाच्वंगु न्ह्यसः लिसः गबलय् तक वइगु खः ? यदि थुकिया लिसः मवल धाःसा छु जुइ ? थ्व खँ स्पष्ट जुइफुगु मदुनि । गनं छुं दिं तक थ्व सवालय् बहस जुया लिपा अथें ल्वःमंका छ्वइगु जकं मखुला ? न्हापा महाकालि सन्धि याःगु इलय् राष्ट्रघाटी सन्धि धकाः ब्यापक चर्चा जुल, अले विरोध नं जुल । तर महाकलि सन्धि जुयां हे त्वःतल । नेतातय्सं याःगु उगु कथंया सम्झौता बुलुहुँ बुलुहुँ ल्वःमंकाः यंकल । आः व खँ इतिहासय् जक सीमित जूगु दु । अबलय् सम्झौता याःपिं नेतात हे थौंकन्हय् दकलय् शक्तिशाली नेता जुया पिहां वयाच्वंगु दु । उमिगु हे लिउलिउ कार्यकर्तात ब्वाँय् जुयाच्वंगु दु । उमित हे भोट तयाः जनतां त्याच्वंगु दु । अले उपिं हे लिपा वना दकलय् अप्वः राष्ट्रवादीया रुपय् प्रस्तूत जुयाच्वंगु दु । कन्हय् वनाः एमसिसिया सवालय् नं अथे जुइमखु धायेफइगु अवस्था मदु । एमसिसि सम्झौतायात नेपाःया संसदं अनुमोदन यायेगु कुतः जुयाच्वंगु दु । आःया राजनीतिक घटनाक्रमयात स्वल धाःसा एमसिसि पारित हे जुइगु अवस्था दु । नेपाली कांग्रेस स्पष्ट रुपं हे एमसिसिया पक्षय् दु । एमालेया अध्यक्ष केपी शर्मा ओली थः प्रधानमन्त्री जुयाच्वंगु इलय् हे एमसिसियात संसदं अनुमोदन यायेगु धकाः संसदय् दर्ता तकं याकेधुंकूम्ह खः । एमसिसिया सम्बन्धय् आःतक जूगु ज्या स्वल धाःसा नेपाःया प्रमुख दलया प्रमुख नेता न्ह्याम्ह प्रधानमन्त्री जूसां उमिगु इलय् एमसिसिया छुं कि छुं ज्या जूगु हे दु । डा. बाबुराम भट्टराई, माधव कुमार नेपाल, पुष्पकमल दाहाल प्रचण्ड प्रधानमन्त्री जूगु इलय् सुनां नं एमसिसियात पनेगु वा थ्व सम्झौतयात मन्ह्याकेगु ज्या गबलें मयाः । उमिगु पालय् नं एमसिसिया ज्या मदिक्क न्ह्याना हे च्वंगु खः । सुं नं प्रधानमन्त्रीं ज्या दिकूगु मदु । गुलिसिया इलय् भचा अप्वः जुल जुइ, गुलिसिया इलय् भचा म्हो जुल जुइ । आखिर ज्या न्ह्याना हे वनाच्वंगु खः । उकिया अर्थ एमसिसियात कयाः शीर्ष नेतातय्गु खास हे विरोध मदु धाःसां जिउ । बरु पार्टीया मेमेपिं नेतात व कार्यकर्तातय्गु बलं जक थःपिं नं उकिया विरोधय् न्ववायेत शीर्ष नेतात बाध्य जूगु खनेदु । एमाले दुने धायेगु अध्यक्ष केपी ओलीया न्ह्यःने भिम रावलं विरोध यानां छु हे जुइ ? माओवादी केन्द्रय् अध्यक्ष प्रचण्डया न्ह्यःने नारायणकाजि श्रेष्ठ वा देव गुरुङं विरोध यानां छु जुइ ? नेकपा (एकीकृत समाजवादी)य् अध्यक्ष माधव कुमार नेपालया न्ह्यःने झलनाथ खनालं विरोध यानां छु हे जुइ ? शीर्ष नेतातय्सं संसदय् मतदान जुइगु इलय् मतदानय् ब्वति मकायेगु वा मतदानयात बहिस्कार यायेगु धालकि विरोध यानाच्वंपिं नेता कार्यकर्तात नं सुम्क हे च्वनी । एमालेयात ला झन हे ज्याछिं । थःपिंसं सभामुखया राजीनामा माग याना वयाच्वनागु अले संसद अबरुद्ध याना वयाच्वनागु अवस्थाय् प्रमुख प्रतिपक्षलिसे सहलह हे मब्याकुसे संसदय् हःगुलिं धकाः सुम्क च्वनेगु बाय् बहिस्कार यायेगु ज्या यानाबी । थुकथं प्रमुख स्वंगू राजनीतिक दल एमाले, माओवादी केन्द्र व एकीकृत समाजवादीं बहिस्कार बाय् संसदय् सहभागी मजुइगु ज्या याइ, अले जनता समाजवादी पार्टीया डा. बाबुराम भट्टराई पक्षयापिंसं एमसिसिया पक्षय् मत बियाबीवं संसदया उपस्थित सांसदतय्गु बहुमतं पारित यानाबी । तत्काल उपस्थिति सांसदतय्गु ल्याःया आधारय् धायेगु खःसा दुई तिहाई बहुमतं अनुमोदन यायेगु ज्या याइ । एमसिसि कार्यान्वयन हे जुयाच्वंगु दु एमसिसि कार्यान्वयन यायेगु नितिं संसदं पारित यायेत्यंगु खः धकाः थुइकल धाःसा थ्व गलत जुइ । एमसिसि आः कार्यान्वयन जुया हे च्वंगु दु । येँय् पाँचतारा होटलय् हे ज्याकू चायेकाः ज्या यानाच्वंगु दु । जिल्लाया ल्याखं धायेगु खःसा झिगू जिल्लाय् ला जिल्ला ज्याकू हे चायेकाः एमसिसिया ज्या यानाच्वंगु दु । येँ जिल्लाया लप्सीफेदी, अथे धइगु सक्वं लिक्क लाःगु थासय् ज्या यायेगु नितिं येँय् हे ज्याकू चायेकाः ज्या यानाच्वंगु दुसा नुवाकोट, धादिङ, मकवानपुर, पाल्पा लगायत झिगू जिल्लाय् नं हे ज्या न्ह्याना हे च्वंगु दु । एमसिसि येँ जिल्ला ज्याकूपाखें जग्गा अधिग्रहण यायेगु, जग्गाया पुर्जा एमसिसिया नामय् हयेगु, सर्वे यायेगुलगायत ज्या यानाच्वंगु दु । थुगु कथंया ज्या थौंकन्हय् जक जूगु अवश्य नं मखु । थनिं न्यादँ न्ह्यवंनिसें हे ज्याकू चायेकाः ज्या यानाच्वंगु खः । एमालेया अध्यक्ष केपी शर्मा ओली प्रधानमन्त्री जुइ धुंकाः थ्व ज्या झन तिब्र रुपं न्ह्याःवंगु खः । थुकिया अर्थ धयागु एमसिसिया कार्यान्वयन न्ह्याये हे धुंकूगु खः । उकियात सुना नं पंगु नं मदु बरु नेतातय्सं नापं सरकारं सहयोग हे यानाच्वंगु दु धाःसां जिउ । संसदं अनुमोदन छाय् ? सन २०१७ अर्थात थनिं न्यादँ न्ह्यवंनिसें ज्या हे न्ह्यानाच्वंगु एमसिसि आः संसदं अनुमोदन जक यायेत्यंगु खः । मूल रुपं संसदं अनुमोदन यायेमाःगु कारण धइगु एमाले अध्यक्ष ओली प्रधानमन्त्री जुयादीगु इलय् संसदं अनुमोदन यायेगु बुँदा थप यायेगु ज्या जूगुलिं हे खः । अथे धकाः न्हापा एमसिसि सम्झौता जूगु इलय् उगु कथंया प्रावधान मदुगु धाःसा अवश्य नं मखु । अबले उगु प्रावधानयात चीका? सम्झौता याःगु खःसा लिपा हाकनं न्ह्यागु हे राजनीतिक दलया सरकार वःसां वा देशय् राजनीतिक अस्थिरता जूसां थःपिनिगु ज्याय् समस्या मवयेकेगु निंतिं व अन्तर्राष्ट्रिय ख्यलय् क्यनेगु निंतिं संसदं अनुमोदन यायेमाः धकाः अमेरिकां बः बिउगु खः । उकिं हे संसदं अनुमोदन यायेगु बुँदा थप जूगु खः । एमसिसि सम्झौता कथं न्यादँया दुने संरचना निर्माण यायेगु अले अनगिन्ती ई तक अर्थात असीमित ई तक उगु लागा कब्जाय् कया तयेगु नापं थःपिंत माःकथं ज्या यायेगु निंतिं हे एमसिसिया नामय् हे पुर्जा हयेगु ज्या जुयाच्वंगु खः । उकिं एमसिसि सामान्य सहयोग जक मखु, थुकी दुने यक्व खँ दु धयागु थुइकेमाः । एमसिसिया सवालय् प्रमुख दलया प्रमुख नेतातय्सं थीथी कथं नाटक यायेफु तर उपिं एमसिसिया घेरां पिहां वयेफइगु अवस्था मदु धयागु खँ आः जुयाच्वंगु घटनाक्रमं नं स्पष्ट यानाच्वंगु दु । आः एमसिसिपाखें नेपाः व नेपाःमिपिंत गज्याःगु लिच्वः लाकीगु खः व धाःसा कन्हय्या दिनय् स्पष्ट जुजुं वनी ।  "
https://nepalbhasatimes.com/41337,बिचाः,???? ????????? दशमी,हानं ‘ओली’त जन्म जुइफु,"छगू इलय् तसकं शक्तिशाली नेता कथं नांजाःम्ह दक्षिण अफ्रिकाया पुलांम्ह राष्ट्रपति ज्याकब जुमाया जीवनं न्हूगु मोड काःगु दु । राज्य नाप आत्मसमर्पण यायेधुंकाः छवाः न्ह्यः ७९ दँया जुमायात इस्टकोर्टया झ्यालखानाय् कुनेगु ज्या जुल । गुदँ तक राष्ट्रपति जूगु इलय् थीथी कथंया आर्थिक अनियमितता व भ्रष्टाचार याःगु धासें जुमा विरुद्ध अदालतय् मुद्दा लानाच्वंगु खः । तर अदालतं न्यनेकने यायेत सःतुगु इलय् तकं हाजिर मजूगुलिं संवैधानिक अदालतं जुमायात झिंन्याला तक कुनेत आदेश बिउगु खः ।                                                         प्रजातन्त्र, मानव अधिकार व रेगंभेदी आन्दोलनया इलय् सक्रिय जूगुलिं सन् १९६३सं झिदँया निंतिं जेल सजाय फयेधुंकूम्ह जुमा थौं थःम्हं हे संविधानया उल्लंघन याःगुलिं खुगू दशक लिपा हानं झ्यालखानाय् च्वनेत बाध्य जूगु दु । आर्थिक अनियमितता व भ्रष्टाचारया मुद्दाया फैसला वयेधुंकाः जुमाया भविष्यय् हानं मेगु मोड कायेफु । आःयात धाःसा अदालतया अवहेलना याःगुलिं वय्कःया स्वतन्त्र जीवन जेल दुने कैद जूगु दु । संवैधानिक सर्वोच्चयात माने मयायेगु, न्यायिक ज्यायात प्रभावय् लाकीगु, अदालतया अवहेलना यायेगु लिसें संविधानया अःख ज्याखँ याःगुलिं हलिंन्यंक आपालं संवैधानिक प्रमुख, राष्ट्र प्रमुख लगायतयात कानून कथं दण्डित यायेगु ज्या जूगु दु । पाकिस्तानया आपालं प्रधानमन्त्रीत आः नं कानूनी कारवाही स्वरुप जेल सजाय भोगे यानाच्वंगु दु । थाइल्याण्डया पुलांम्ह प्रधानमन्त्री यिनल सिनावात्रायात नं अनियमितता याःगु द्वपं बियाः ५दँ या जेल सजाय न्यंकूगु खः । दक्षिण कोरिया व बंगलादेशया पुलांपिं राष्ट्रपतितय् अवस्था नं थ्व स्वयां पाः मजू । गनं व्यवस्था परिवर्तन लिपा प्रतिशोधया भावनां पुलांपिं शासकतय्त कुनेगु, सजाय बीगु नं यायेगु ज्या जूगु दु । तर विशेष यानाः संवैधानिक व्यवस्था क्वातुगु देशय् कानूनया उल्लंघन याःपिं न्ह्याम्ह जूसां छन्हु कानूनया कठघरा दुने लाइ धाइगु दसुत झीसं खनाच्वनागु दु । अपवाद धायेमाली, नेपालय् अज्याःगु घटनाक्रमत जूगु मदुनि । नेपालय् आपालं ततःधंगु हिउपाः वल, संविधान हे तःक्व हिलेगु ज्या तकं जुल, संवैधानिक सर्वोच्चता स्वयां व्यक्तियात च्वये तयाः शासन ल्हातय् कायेगु तकं जुल तर विडम्बना कानून उल्लंघन यानाः शासन याइपिंत थौं तक न त कानूनी तवरं कारवाही यायेफत न त सामाजिक रुपं बहिष्कार यायेगु ज्या जुल । लिच्वःकथं थौं तक नं कानून व संविधानया उल्लंघन यायेत छथ्वः शासकतय् आँटय् छप्ति नं ग्याचिकुया भावना खनेमदु । नेपाःया इतिहासय् राणातय्सं सच्छि दँ स्वयां अप्व नेपाःमितय्त प्रजातान्त्रिक अधिकारबिहीन यानाः एकछत्र शासन यात । सामान्य हक अधिकारया तकं नां कायेमदुगु जाहानीय राणा शासन अन्त्य जुयाः २००७ सालय् प्रजातन्त्र स्थापना जुल । तर वयां लिपा गठन जूगु मन्त्रिमण्डलय् तकं वहे राणात दुथ्यात । मनूतय् स्वतन्त्रतापूर्वक म्वाये दइगु अधिकारपाखें वञ्चित यानाः दमन यानाच्वंपिं शासकत हे नेपालय् प्रजातन्त्र स्थापना लिपा नं शासन सत्ताय् पहुँच दत । गनं नं दण्ड व सजायया भागेदार जुइम्वाल । स्वंगू दशक तक निर्दलिय पञ्चायती व्यवस्था लागू जुल । मनूतय् मौलिक हक अधिकार जक मखु भाषिक, सांस्कृतिक, धार्मिक विविधताय् तकं तप्यंक प्रहार जुल । बहुलता दुगु समाजयात न्हंकेगु कुतः जुल । प्रजातन्त्र प्राप्तिया निंतिं जूगु आन्दोलनय् आपालं घाःपा, अंगभंग व शहादत प्राप्त जुल । २०४६ सालय् प्रजातन्त्र प्राप्त जुइधुंकाः जनआन्दोलनय् दमन याःगु बारे छानबिन यायेगु निंतिं पुलांम्ह न्यायाधीश जनार्दनलाल मल्लिकया अध्यक्षताय् छगू आयोग गठन यात । चर्चित मल्लिक आयोगं जनआन्दोलनय् दमन याःपिनि नां दुथ्याःका प्रतिवेदन सरकारयात लःल्हात । अथेखःसां थौं तक उगु आयोगया प्रतिवेदन सर्वसाधरणया पहुँच दइकथं सार्वजनिक मजू । पञ्चायतकालीन प्रधानमन्त्री, गृहमन्त्री, राज्यमन्त्री नापं तत्कालीन पञ्चायतया नीति व जाँचबुझ समितिया दुजःतय्त कारवाहीया सिफारिश यायेत सुझाव बियातःगु धाःसां प्रतिवेदन सार्वजनिक मजूगुलिं सुयातं कारवाही मजू । बरु अःख पञ्चायती व्यवस्थाय् नेतृत्व याःपिं बहुदल वयेधुंकाः नं मन्त्रिमण्डलय् दुहांवनेगु सौभाग्य चूलात । तत्तकालिन जुजु ज्ञानेन्द्रया शाही शासन व २०६२÷६३या जनआन्दोलन लिपा नं कृष्णजंग रायमाझीया अध्यक्षताय् आयोग नीस्वनेगु ज्या जुल । तर उगु आयोगं कारवाहीया निंतिं सिफारिश याःपिंत नं छुं कथंया सजाँय मजू । लिच्वः हानं नं पुलांगु प्रवृत्तिया विकास जुल । संघीय लोकतान्त्रिक गणतन्त्र पलिस्था जुइधुंकाः नं पञ्चायती व ज्ञानेन्द्रया शाही सरकारय् दुथ्याःपिं नेतात लोकतान्त्रिक आवरणय् हानं हानं मन्त्री जुयातुं च्वन । निवर्तमान प्रधामन्त्रीं खड्ग प्रसाद ओलीं थौंया इलय् संविधानयात नष्ट यायेगु ताः तयाः निक्वः तक प्रतिनिधिसभा विघटन यायेगु जक मखु छगू लिपा मेगु यानाः लोकतान्त्रिक अधिकार क्वपालेगु ज्या यात । उगु ज्यायात राष्ट्रपति विद्यादेवी भण्डारीं मिखा निसिना स्वीकृत यायेगु ज्या यानाः लोकतन्त्रयात धरापय् लाकेगु कुतः यात । थज्याःगु परिस्थितिइ नेकपा एमालेया छगू पक्ष अझ नं पार्टी अध्यक्ष ओलीयात कारवाही यायेगु पलेसा छुट बियाः पार्टी एकताया खँ ल्हानाच्वंगु दुसा ओलीया ‘कोर टिम’या ल्याय्म्हत जयजयकार यायेत व्यस्त जुयाच्वंगु दु । थुलिमछि परिवर्तन लिपा नं लोकतन्त्रयात न्हंकेगु व संविधानयात वांछ्वयेगु कुतः याइपिं कार्यकारी प्रमुख व आलंकारिक राष्ट्रपतियात कारवाही यायेमफुगु प्रति संविधानविद् भिमार्जुन आचार्यं असन्तुष्टि प्वंकादी । संविधान उल्लंघन याइपिंत छाय् कारवाही यायेमफुगु धयागु बारे वय्कलं ध्वाथुइकादी, ‘नागरिकतय्सं कानूनया उल्लंघन याःसा थौंया थौं हे डण्ड सजाय जुइ, तत्काल कारवाही जुइ । तर संविधानया सपथ कयाः राष्ट्रपति व प्रधानमन्त्रीं वयाः अःख ज्या याःसा वा संविधान उल्लंघन याःसा अज्याःपि कारवाही छु जुइगु धाइगु बारे कानून व संविधानय् न्ह्यथनातःगु दइमखु खनी ।’ संविधान कथं आलंकारिक राष्ट्रपतियात चीकेगु निंतिं महाअभियोग व कार्यकारी प्रमुखयात अविश्वासया प्रस्ताव तयेगु नापं मेगु निर्वाचनय् भोट मबीगु बाहेक मेगु छुं नं कथंया कारवाही यायेगु कानूनी प्रावधान मदु । १ सय ४ दँया राणा शासन निसें ओलीया शासन तक हानं हानं थज्याःगु प्रवृत्ति विकास जुयाच्वंगु मू कारण थज्याःगु कानूनया अभाव व जनतायात दमन याइपिं, संविधानया हत्या याइपिंत छुट बियातःगुलिं जकं मखुला ? छक्वः बिचाः याये ओली सत्ताच्यूत जूगु इलय् बिना संकोच जयजयकार याइपिं नाप थौंतक प्रतिनिधिसभा विघटन प्रति छुं नं कथंया आत्माग्लानी मदु । सायद थ्व छगू संकेत खः कानूनी कारवाही यायेगु प्रावधानया अभावय् अझ नं अज्याःपिं न्हूपिं खड्ग ओलीतय् जन्म जुयातुं च्वनेफु, गुम्हेसियापाखें लोकतन्त्रया निंतिं सदां खतरा दयाच्वनी ।"
https://nepalbhasatimes.com/41339,बिचाः,???? ????????? एकादशी,बुद्धधर्मय् ला नये ज्यू कि मज्यू,"                                                         उर्मिला ताम्राकार महाकारुणिक भगवान बुद्धं ब्याक्क प्राणीपिनि भिंया निंतिं फुक्क पारमिता पूर्ण यानाः उत्तम सम्बोधि लाभ यानाबिज्यात । अनं लिपा थःम्हं प्राप्त यानागु ज्ञानयात सकल प्राणीपिंत दुःख मुक्त यानाः उद्धार यायेगु लागि धर्म–चक्र प्रवर्तन यानाबिज्यात । सकल प्राणिपिनिगु उपरय् मैत्री व करुणा तयेगु उपदेश बियाबिज्यात । सुं नं प्राणी चाहे व मनुष्य जुइमा वा पशुपंक्षी, वा किटपटङ्ग हे थमजुइमा थःत घाःपाः जुइधकाः ग्याः, सकसितं थःगु ज्यानया माया दु । उकिं प्राणी हिंसा याये मजिउगु, याके बिइमजिउगु, प्राणीजन्य बस्तुया व्यवसाय याये मजिउगु, समस्त प्राणीयात थः समान खंकाः दुःख–कष्ट बिइमजिउगु, उमिगु हित–सुख जुइगु खँय् बः बियाः कुशल–अकुशल कर्मया उपदेश बुद्धं बियाबिज्याःगु खः । तर सकल बौद्धमार्गीपिं धाःसा शाकाहारी मखु । अले बुद्धं नं ला नये हे मते धकाः नं विनय दयेका बिमज्याः । आः थनथाय् छगू महत्वपूर्ण न्ह्यसः दं वइ । बुद्धधर्मया अनुयायीतय्सं प्राणीया ला नये जिउ कि मजिउ ? थ्व च्वसुइ ला नये जिउ वा मजिउ धायेगु जिगु उद्देश्य मखु । बुद्धं हे थ्व प्रश्नयात अब्याकृत धयाबिज्याःगु दु । पालि तथा संस्कृत बौद्ध साहित्ययात अध्ययन याना स्वल धाःसा मांस सम्बन्धि यक्व हे खँ उल्लेख जुयाच्वंगु खंके फके । थन थुकिया आधारय् थ्व खँयात छकः विचार विमर्श याना स्वयेगु जक जुइ । ‘एक नाम किं ?’ व छता चीज छु खः गुकी दक्व प्राणीपिं अवस्थित जुयाच्वनी ? थुकिया लिसः खः ‘सब्बेसत्ता आहारट्ठितिका’ । अथे धइगु दक्व सत्वपिं आहारया भरय् म्वानाच्वनी । थन आहारया तात्पर्य प्रत्यय खः अर्थात म्वायेगु निंतिं सहायता याइगु तत्व खः । कबलिङ्गार, स्पर्श आहार, मन सञ्चेतना आहार व विज्ञान आहार धकाः प्यथी आहार ग्रहण यानाः झीपिं म्वानाच्वनी । थुकी मध्ये कबलिङ्गार आहार धयागु जा, केँ, मरि, ला, न्या आदि खः । थुकिं वर्ण, गन्ध, रस, ओज, पृथ्वी, आप, तेज व वायु नापं यानाः च्याता प्रकारया रुप झीत प्राप्त जुइ । झीत आहार प्राप्त जुइगु निगू विकल्प दु । या त बुँपाखें या त प्राणीपिनिगु ला पाखें । पालि साहित्यया अध्ययन याना स्वयेबलय् गनं ला नये ज्यूगु, गनं प्राणीजन्य वस्तु सेवन यात धाःसा पाचितिय दोष लगे जुइगु खँ उल्लेख जुयाच्वंगु खंके फइ । बुद्धं नयेगुलिइ तृष्णा दुपिं व तृष्णारहितपिनिगु आसय अनुसयकथं थुकथंया उपदेश बियाबिज्याःगु खनेदु । भिक्षुणी उत्पलवर्णा शिकारीत पाखें थःत प्राप्त जूगु ला भगवान बुद्धयात समर्पित याःगु, सींहसेनापतिं भगवान बुद्ध सहित भिक्षुपिंत ला सहित प्रणित भोजन दान याःगु, सुप्रिया उपासिकां रोगी भिक्षुयात रोगं लायेकेत मेगु छुं हे विकल्प मदयाः थःगु खम्पाया ला ध्यनाः उकिया सूप दायेकाः त्वंकाः रोग लायेकूगु खँ उल्लेख जुयाच्वंगु दु । थुकथं हे ज्ञानवती धयाम्ह राजकुमारीं थःगु ला ध्यना सूप दायेकाः त्वंकूगु प्रशंग महायानी ग्रन्थ समाधिराज सूत्रय् नं वयाच्वंगु दु । संसारय् श्रद्धालुपिंसं थःगु ला ध्यना समेत दान याइ । उकिं ला नयेबलय् छुकिया ला धकाः न्यना नयेमाः धकाः बुद्धं भिक्षुपिंत आदेश बिया बिज्याःगु दु । थ्व हे प्रसंगयात कयाः बुद्धं मनू, किसि, सल, हँय् सर्प, सिंह, धुँ, चितुवा, भालु, तरक्ष यानाः झिम्ह प्राणीया ला नये मज्यूगु नियम दयेकूगु खः । महापरिनिर्वाणया इलय् भगवान बुद्धयात चुन्दकर्मापुत्रं सूकरमद्दव सहित भोजन याकूगु खः । थुगु भोजनं तथागतयात अनुपापदेश निर्वाणधातु प्राप्त जुल धकाः थ्व भोजनयात बुद्धं प्रशंसा यानाबिज्याःगु दु (महापरिनिर्वाण–सूत्र)। छकः भिक्षुपिं जंगलया लँ जुयाः वनेमाःबलय् ग्वःन्हु ग्वःन्हु तक भोजन प्राप्त मजुयाः नयेमखन । उमिगु प्राण रक्षार्थ बुद्धं जंगलय् जनावरतय्सं शिकार यानाः त्वःताथकूम्ह किसिया ला नयेगु अनुमति बिल । जव उपिं भिक्षुपि सकुशल गामय् लिथ्यन अले उमित किसिया ला नये मज्यू धयाबिज्यात । अथे हे घ्यः, मखन, प्याज, छाः, लाभा, न्या, ला सहितया भोजन सिइकं वा चायेकं छम्ह निरोगी भिक्षुं सेवन यात धाःसा पाचितिय दोष लगे जुइ धका विनयपिटकय् धयातःगु दु । हानं देवदत्तं भिक्षुपिंसं जीवनभर ला–न्या नये मज्यूगु नियम दयेकाबिइ माल धकाः माग याःबलय् बुद्धं त्रिकोटी परिशुद्ध ला–न्या नयेज्यूगु अनुमति बियाबिज्यात । अथे धैगु दिट्ठं, सुत्तं, परिसङ्कितं ला–न्या अभोज्य, अदिट्ठं, असुत्तं, अपरिसङ्कितं ला–न्या भोज्य जुइ । गुम्ह भिक्षु गां वा निगमया आश्रय कयाः मैत्री, करुणा, मुदिता व उपेक्षा सहगतचित्त न्यंकाः अवैरी, अद्वैषी जुयाच्वनी उम्ह भिक्षुं गृहस्थीपिंपाखे प्रदान याःगु प्रणीत भोजनय् लय्ताःगु दइमखु । बरु थुकिया अवगुणयात बिचाः यानाः विवेकबुद्धिं भोजन याइ धकाः जीवकसूत्रय् कनाबिज्याःगु खः । यदि झीसं महायानी ग्रन्थत स्वयायंकल धाःसा बोधिसत्व चर्या याइपिंसं ला झन् थःगु ज्यान तक बलिदान बिइमाःसांतबि प्राणीहिंसा यायेमज्यूगु, ला–न्या नयेमज्यूगु खँत उल्लेख जुयाच्वंगु खंकेफइ । शिवी जातक, महासत्व जातक, मणिचूड जातकय् जगत कल्याणया लागि बोधिसत्वं थःगु ज्यान तकं बलिदान ब्यूगु खँ न्ह्थनातःगु दु । थौंकन्हय् बलि शब्दया अर्थयात थःगु मनोकांक्षा पूरा यायेया लागि द्यःपिंत खुसि यायेधकाः पशु–पंक्षीया भोग बिइगुकथं कयातःगु खनेदु । मानव सभ्यताया इतिहासयात स्वयायंकल धाःसा न्हापा न्हापांनिसें अनेक कथंया प्राकृतिक प्रकोप, रोग ब्याधि फैलय् जुयाः थःत दुःखकष्ट, भय, अन्तराय वल धाःसा, थुकिया हेतु वा कार्यकारण मसियाः द्यः तंचाःगु धकाः द्यःयात लय्ताय्केत भोग बिइगु यात । अझ ला नरबलि समेत बिइगु चलन दु । आः नं भारतय् कर्पिनि मस्तय्त अपहरण याना यंकाः बलि बिउगु समाचार वयाच्वंगु दनि । थःगु आश्रय च्वनाच्वंपि अबोध पशुपंक्षीतयत द्यः लय्ताकेगु नामय् भोग बियाः उकीया प्रशाद ग्रहण यायेगु सरासर अज्ञानता खः । बलि शब्दया वास्तविक अर्थ त्याग अथवा बलिदान खः । भगवान बुद्धया उपदेशयात स्वया वन धाःसा बलि धयागु दान, सहयोग, समर्पण वा त्यागयात कयाः धयातःगु खंकेफइ । थःगु उत्थानवीर्य, बाहुबलं, हिचःति हायेकाः, धर्मपूर्वक, ऐश्वर्यपूर्वक कमे यानातःगु धनयात आर्यश्रावकपिसं पंचबलि कर्म याइ धकाः बुद्धं अंगुत्तरनिकायया मुण्डराजवर्गय् उपदेश बियातःगु दु । बुद्धया उपदेशकथं पंचबलि धयागु थुकथं खः । १. ञातिबलि ः थःथिति इस्टमित्रपिंत यायेगु सहयोग । २. अतिथिबलि ः थःथाय् वःपिं पाहांपिं तथा थःगु शरणय् वःपिंत सत्कार यायेगु ३. पुब्वपेतबलि ः थःगु पूर्खायात लुमंकाः दान दक्षिणा अर्पण यायेगु ४. देवबलि ः मुक्तिया मार्गय् वनाच्वंपि श्रामणेर, भिक्षु–भिक्षुणी तथा ब्राह्मणपिंत दान वा सहयोग बिइगु ५. राजबलि ः थःगु राष्ट्रयात सहयोय यायेगु । अथे धयागु राज्यया नियम कानून पालना यायेगु कर पुलेगु आदि । थुकथं बलिया अर्थ प्राणिहिंसा कदापि मखु । राजा बिम्बिसारं अश्वमेध यज्ञ यायेत्यंबलय् बुद्धं रोके याःगु खँ न उल्लेखनीय जू । प्राणीहिंसाया विपाक भयंकर जूगु खँ जातक अट्ठकथालय् क्यनातःगु दु । दण्ड खनाः सकलें ग्याः, मृत्यु खना सकलें थर–थर खानाः ग्या, उकिं प्राणीयात थः समान खंकाः आघात, हिंसा याये मते, याके मते । (धम्मपद् । गा. १२९) बुद्धं गुम्ह पुरुषं सिइकं वा चायेकं मनुष्य हत्या याइ, शस्त्र प्रहार याइ, सीगुयात प्रशंसा याइ, सीइत प्रेरणा बिइ व पाराजिका दोषि जुइ धकाः नियम दयेकूगु खँ विनयपिटकय् उल्लेख जुयाच्वंगु दु । नेपालमण्डलया बज्रयानी धर्मअभ्यास व संस्कारकर्मय् मद्य–मंशयात पञ्चमकार धकाः उपायकौशल्य तथा प्रतिकात्मक चिंया रुपय् प्रयोग जुयाच्वंगु दु । थ्व सकतां संसारया निस्वभावता वा शून्यता ज्ञानदर्शनय् लक्ष्यित जुयाच्वनी धकाः उल्लेख जुयाच्वंगु दु । बुद्धया उपदेश स्वयायंकल धाःसां नं नितार्थ व नियार्थ कथं अर्थ प्रयोग जुयाच्वंगु खंकेफु । नितार्थ धकाः गथे धयातःगु खः थ्याक्क व हे अर्थ जुइसा नियार्थ धकाः अभिप्राय थुइकेगु कथं जुई । ‘मातारं पितरं हन्त्वा, राजानो द्वेच खतिये, वेय्यग्ध पञ्चमं हन्त्वा, अनीधो याति ब्राह्मना’ (धम्मपद् । गाथा २१) थुकिया अभिप्रायः तृष्णा व अहंकारयात स्यानाः श्वाश्वत व उच्छेद दृष्टि सहित न्याम्ह धुँ (पञ्चनीवरण)यात स्यानाः बाधारहित जुयाः जुइ ब्राह्मण धयागु खः । अथे हे प्रज्ञारुपी खड्ग ज्वनाः अज्ञानतायात पालेगु खँ नं प्रयोग जुयाच्वंगु दु । बलिं पियेगु धकाः (बल्यार्चन) पञ्चइन्द्रिय व पञ्चविषययात दशदिग्पाल देवतापिंत जाकि, स्वां व जल तर्पण यायेगु नं नेवाः बौद्ध संस्कारय् प्रचलन दु । तर थुकिया अर्थ पशुबलि कदापि मखु । पञ्चबलि धका सत्कायदृष्टि, विचिकिच्छा, शीलव्रतपरामर्श, प्रतिघ व मान त्वतेगु धकाः नं धयातःगु दु । थुकथं सन्ध्या भाष प्रयोग जुयाच्वंगु अर्थयात लिपा वनाः नेपाःया विभिन्न कालखण्डय्या शासकतपाखें बुद्धधर्मयात दमन यायेगु झ्वलय् पशुबलि बिइकेगु बाध्यता याकाः यंकूगु स्पष्ट खनेदु । बौद्धमार्गीया आदर्श जुयाच्वंम्ह करुणामय, बज्रयोगिनीया रथया घःचालय् थांै तक नं पशुबलि बिया वयाच्वंगु छम्ह बौद्धया निंतिं लज्जास्पदया खँ जुयाच्वंगु दु । आः झीसं मौलिक विशेषतां जाया च्वंगु नेपाःया बुद्धधर्मय् वयाच्वंगु थज्याःगु विकृति विसंगति हटे यानाः थुकियात सुधार यायेमाःगु अतिकं आवश्यक खनेदु । निष्कर्ष संसारय् दक्व प्राणीपिंत नयेत व म्वायेत आहार माःगु जुल । तर प्राणीहिंसापाखें विरक्त जुइमाःगु बुद्धया मूल शिक्षायात थेरवाद तथा महायानि÷बज्रयानी बुद्धधर्मया अनुयायीपिंसं दकलय् न्हापांगु शीलकथं ग्रहण यानाच्वंगु दु । आहारया नामय्, सुविधाया नामय् भोजनय् वा मंशयुक्त वस्तुइ तमक्यँसे आशक्तिरहित जुयाः, म्हुतुया स्वादया लागि मजुसे आत्मपीडा, परपीडा वा निम्हेसिगु पीडायात मनय् तयाः आहार सेवन यात धाःसा व आहार निर्दोष हे जुइ धकाः बुद्धं धयाबिज्याःगु दु । थज्याःगु आहार छम्ह आर्य श्रावकपिंसं जक ग्रहण याये फइ । गुम्ह भिक्षुया चित्त चित्तमल पाखे मुक्त जुइधुंकल, गुम्हेसिगु चित्त बुद्ध, धर्म व संघय् समाधिष्ठ जुयाच्वनी उम्ह भिक्षुं शाली जाकीया जा थीथी केँ, तरकारी मसला सहित नःसांतबि वयात बाधा, दोष लगे जुइमखु धकाः वत्थसुत्तय् (मज्झिम निकाय) धयातःगु दु । झी थेंज्याःपि चित्तमल पाँय् पाँय् दनीपिंसं ग्रहण याइगु भोजन छु थुकथंया जुइ ला ? सत्व÷प्राणीया जय, मंगल जुइमा ।"
https://nepalbhasatimes.com/37877,बिचाः,???? ????????? षष्ठी,अफाप सिद्ध बहुमतया सरकार,"नेपालय् बहुमतया सरकार फलिफाप मजू धइगु पुष्टि जूगु दु। देशय् बहुमतया सरकार धइगु हे ‘माकःया ल्हातय् फ्वंसि’ खय् भासं धायेमाल धाःसा ‘बाँदरको हातमा नरिवल’ धाःथें खः । विगतय् दलतय्त बहुमत मदयाः देशय् राजनीतिक अस्थिरता ब्वलनाच्वंगु खः । गुकिं यानाः गुला, दछि, दत्याय् धइथें सरकार परिवर्तन जुयाच्वनीगु। राजनीतिक अस्थिरताया कारणं हे देशय् जुइमाःगु गुलिखे विकास निर्माणया ज्यां गति कायेमफुत । राजनीतिक खिचातानी, दल दथुइ कलह, गुट उपगुटया राजनीति अप्वया वन । गुकिं यानाः संसद थेंज्याःगु थासय् तकं विकृति, विसंगति न्यना वनाः सांसदत न्यायेगु मीगु ज्यातकं जुल ।                                                         थज्याःगु हे अस्थिरता, अराजकताया कारणं २०७४ सालया आम निर्वाचनय् जनतां नेकपायात बहुमत बिउगु खः । गुकिं यानाः नेकपाया नेता केपी ओलीया नेतृत्वय् स्वब्व् निब्व बहुमतया सरकार गठन जूगु खः । नेकपायात जनतां न्यादँ तक धुक्क जुयाः सरकार चले याः धकाः म्यान्डेट बिउगु खः । तर केपी ओली नेतृत्वया सरकारं जनताया भावनायात थुइकेगु व जनमतया कदर मयात । उलि जक मखु नेकपायात हे बहुमतया सरकार ‘माकःयात फ्वंसि’ धाःथें जुल । जनतां न्यादँ तक सरकार चले यायेत बिउगु जनमतया कदर मयासे ओली नेतृत्वया सरकारं स्वदँ हे मदुनिबलय् संघीय संसद (प्रतिनिधिसभा) भंग यानाबिल । खय्तला नेपाःयात बहुमतया सरकार फापे मजू धकाः धायेगु याना वयाच्वंगु दु। छाय्धाः सां थ्व स्वयां न्ह्यः कांग्रेसया गिरिजाप्रसाद कोइराला नेतृत्वया सकारयात नं जनतां बहुमतया सरकार चले यायेत अभिमत बिउगु खः । कोइरालां नं दथुइ हे संसद भगं यानाबिल । आः वयाः केपी ओली नं गिरिजापथय् वन धकाः धायेगु याना हयाच्वंगु दु । २०४८ सालय् आम चुनाव जूगु इलय् जनतां नेपाली कांग्रेसयात बहुमत बिउगु खः । अबलय् कांग्रेसया गिरिजाप्रसाद कोइरालाया नेतृत्वय् बहुमतया सरकार गठन जूगु खः । तर व इलय् नं जनतां न्यादँतक सरकार चले यायेत बिउगु म्यान्डेटयात कोइरालां थःगु हे पार्टी दुने ब्वलंगु आन्तरिक कलह व कचवंया कारणं स्वदँ व खुला दुबलय् बहुमतया सरकार भंग यानाः संसद विघटन यानाबिल । आः वयाः ओली नेतृत्वया सरकारं नं अथे हे याःगु खनेदत । ओली सरकारं संसद भंग याःगु घटनायात कयाः थौं प्यखेरं व्यापक विरोध जुयाच्वंगु दु। ओली गुटया नेता व कार्यकर्ता बाहेकं थौं हरेक ख्यलं संसद भंग याःगु घटनायात असंवैधानिक व प्रतिगामी पलाः धासें विरोध याना वयाच्वंगु दु । संसद विघटनया मुद्दा सर्वोच्च अदालतय् विचाराधीन दु। प्रम ओलीं संसद विघटन यानाः वइगु बैशाखं मध्यावधि निर्वाचनया घोषणा याःगु दु। आःया इलय् मध्यावधि निर्वाचन सम्भव दु ला ? व नं स्वलाया दुने ? थ्व न्ह्यसः दनाच्वंगु जक मखसे सर्वत्र चर्चाया विषय नं जुयाच्वंगु दु। लिपांगु इलय् नेपाः जक मखु विश्व हे कोरोनां आक्रान्त जुयाच्वंगु दु। थज्याःगु इलय् मध्यावधि निर्वाचन यायेगु गुलितक सम्भव दु? व नं स्वलाया दुने ! मेखे सर्वोच्चय् लानाच्वंगु मुद्दाया फैसला गबलय् वइ धाये मफयाच्वंगु अवस्थाय् मध्यावधि निर्वाचन गथे यानाः याये फइ धइगु व्यापक चर्चाया विषय जुयाच्वंगु दु। गनं केपी ओली प्रधानमन्त्रीया मेचय् प्यासि थें प्यपुनाच्वनेत जकं थुकथंया पलाः न्ह्याकूगु मखुला धइगु नं चर्चा जुयाच्वंगु दु । बजारय् मेगु छगू चर्चा न्यने दयाच्वंगु दु । गनं प्रधानमन्त्री ओली जर्मन तानाशाह हिट्लरया लँपुइ जकं न्ह्याः वनेगु कुतः यानाच्वंगु मखुला ? देशय् कोरोनाया ल्वगितय्त वासः यायेत सरकारं बजेट मदु धयाच्वंगु दु अथे खःसा मध्यावधि निर्वाचन यायेत ध्यबा गनं वइ धइगु खँय् नं उतिकं चर्चा जुयाच्वंगु दु । थ्व झ्वलय् बजारय् मेगु छगू चर्चा न्यने दयाच्वंगु दु। गनं प्रधानमन्त्री ओली जर्मन तानाशाह हिट्लरया लँपुइ जकं न्ह्याः वनेगु कुतः यानाच्वंगु मखुला ? देशय् कोरोनाया ल्वगितय्त वासः यायेत सरकारं बजेट मदु धयाच्वंगु दु अथे खःसा मध्यावधि निर्वाचन यायेत ध्यबा गनं वइ धइगु खँय् नं उतिकं चर्चा जुयाच्वंगु दु। न्ह्याम्हेसिनं न्ह्यागु हे धा ओली गुटया विवेकहीन नेता व कार्यकर्तातय्सं संसद भग याःगु ज्यायात पाय्छि धाःसां नेकपाया थःगु हे दलया बहुमत दयेक दयेक नं संसद भंग याःगु धइगु बिलकुल हे असंवैधानिक ज्या खः । बहुमत दुगु दलं न्यादँ तक धुक्क जुयाः सरकार चले मयाःसा आः आम नागरिकं वा मतदातातय्सं गज्याःगु दलया सरकारया आश यायेगु। किसि किसि ल्वानाः घाँय् चुं दं धाःथें थःथवय् ल्वानाः देशय् अस्थिरताया ब्वलंकेगु व देय्यात झ्वाकलय् छ्वयेगु ज्या सरासर हे अनैतिक व राजनीतिक बेइमानी बाहेकं मेगु छुं मखु। थ्व ज्याय् प्रधानमन्त्रीयात साथ बिउपिं नं उलि हे दोषी दु । वंगु थ्व स्वदँया दुने ओली नेतृत्वया सरकारं छुं बांलाःगु ज्या याःगु दु थें मताः । गुलि नं याःगु दु उकिया मूल्यांकन यायेगु खःसा सन्तुष्टि जुइगु थाय् नं मदु। आम नागरिकया आवश्यकता व इमिगु प्राथमिकतायात ध्यानय् तयाः ज्या याःगु छुं हे खनेमदु। अथे खःसां आम नागरिक आः देशय्रा जनीतिक स्थिरता वइ, स्थायी सरकार वल धकाः धुक्क जुयाच्वंगु खः । तर प्रम ओलीयात थ्व नं सह्य मजुल । ओलीं सह याये मफयाm हे संसद भंग यानाः देशय् हाकनं छक्वः राजनीतिक अस्थिरता ब्वलंकेगु ज्या यात । सत्तारुढ नेकपा दुने पद, शक्ति व सत्ताया चलखेलं यानाः देय्यात हाकनं छक्वः दुर्घटनाय् लाकाबिल । यदि मोटर चले याइम्ह ड्राइभर असक्षम, अयोग्य जुल धाःसा सतक दुर्घटना ला जुइगु हे जुल, नेकपा दुने नं अथे हे खनेदत । २०४८ सालया आम निर्वाचनतकया इलय् देशय् निगू हे जक राजनीतिक दल दुगु धाःसां जिउ । छगू नेपाली कांग्रेस, मेगु कम्युनिष्ट पार्टी । अबलय् आम जनतां कांग्रेसयात नं बहुमत बिउगु खः, तर कांग्रेसं जनमतया कदर मयाः । आः वयाः नेकपायात नं स्पष्ट बहुमत बिउगु खःसा वं नं कदर मयात । थज्याःगु अवस्थाय् आः आम चुनाव वा मध्यावधि निर्वाचन जु हे जुल धाःसा आम मतदातातय्सं यायेगु छु? सुयात बहुमत बीगु धइगु खँय् अलमल । देय्या निगू ततःधंगु दलयात जनतां विश्वास यायेगु थाय् मदयेधुंकल । थुमिसं जनमतया कदर याइ मखुत । अथे खःसा आम मतदातातय्सं छु यायेगु ले ? छु हाकनं जनमतया कदर मयाइपिं बेमान नेतातय्त हे मत बीगु खः ला ? कि उकिया विकल्प मालेगु ? राजनीतिक दलया इमान्दार, नैतिकवान व नेतातय् लिउलिउ मजुइपिं, नेताया झोला कुमबीपिं नेता कार्यकर्तातय्सं इलय् हे विकल्प मालाः जनतायात सचेत याःसा बांलाइ । प्रधानमन्त्री, मन्त्री, सांसद, नेता जुइगु धइगु देश चले यायेत खः, थः आसेपासेतय्त पोसे यायेगु, जहान परिवार, प्रेमिका, थःथितियात जक ततःधंगु पदय् थ्यंके व कुस्त ध्यबा कमे यायेत मखु थ्व खँ थुइकेमाः । हाकनं नं व हे प्रवृत्तियापिं नेतात ल्ययेगु ज्या जुल धाःसा झीत ‘हात्ती आयो, हात्ती आयो फुस्सा’ जक जुइ । इलय् होस यानादिसँ ।"
https://nepalbhasatimes.com/41851,बिचाः,???? ???????? त्रयोदशी ,नेपाः पार्टी व नेवाः राजनीति,"विजय कृष्ण स्यस्यः                                                          हलिमय् राजनीतिक दलया इतिहास स्वत धाःसा बेलायतया तोरी पार्टी व ह्विग पार्टीया नां वइ । थौंकन्हय् व हे तोरी पार्टीयात कन्जभेटिभ पार्टी धकाः धयावयाच्वंगु दु । मेखे अमेरिकाय् नं गृहयुद्ध न्ह्यः बेलायतया पं लीपिन्त तोरी व स्वतन्त्रताया पं लीपिन्त ह्विग धकाः धायेगु यात । थ्व स्वयेबलय् राजनीतक दल धाइगु नं सुनां नं रेडिमेड दयेकेगु खँ सिकं नं छुं नं आन्दोलन, अभियान इत्यादि जुल धाःसा छखे छखे पं लीपिनि ब्यापक पुचःयात धाइगु खनेदु । भारतया इतिहास स्वयेगु खःसा अन भारतीय राष्ट्रिय काँग्रेस धकाः राजनीतिक दलसिकं नं स्वराजया आन्दोलन न्ह्याकेत संगठन चायेकूगु खनेदु । थ्व सन् १८८५ सालया हे खँ खः । नेपालय् दक्कय् न्हापांगु राजनीतिक दल नेपाल प्रजा परिषद् खः । वि.सं. १९९३ स टंक प्रसाद आचार्यं थ्व चायेकूगु खः । जहाँनिया राणा शासन चीकाः देसय् प्रजातन्त्र हयेगु धकाः थ्व नीस्वंगु खः । अखिल भारतीय नेपाली काँग्रेस व नेपाल प्रजातन्त्र काँग्रेस धकाः काँग्रेसया नामं २००४ सालय् निगू संगठन खनेदत । लिपा एकीकरण जुयाः नेपाली काँग्रेस जुल । अखिल भारतीय नेपाली काँग्रेस कोइराला परिवारं दयेकूगु खः धाःसा प्रजातन्त्र काँग्रेस सुवर्ण शम्शेरं दयेकूगु खः । मेखे काँग्रेसय् हे ज्या सना च्वंम्ह पुप्पलाल श्रेष्ठं थः पासापिं जानाः कोलकोताय् हे नेपाल कम्युनिस्ट पार्टीया गठन यात । थ्व २००६ सालया खँ खः । थुपिं राजनीतिक दलतय्गु मुख्य लक्ष्य हे नेपालं राणाशाहीया अन्त्य यायेगु खः । गन तक नेपाःया राजनीतिक दलय् नेवाःतय्गु सहभागिताया सवाल दु, उकी कम्युनिस्ट पार्टी ला मुक्कं नेवाःतय्सं हे नीस्वंगु जुल धाःसा प्रजा परिषद्य् हे जुयाः स्वम्ह शहीद जूपिं ला नेवाःत हे खः । नेपाली काँग्रेसय् नं गणेशमान सिंह थुज्वःपिं मनूत ला २००७ साल न्ह्यः हे दुथ्याःगु खः । कम्युनिस्ट पार्टी चायेके न्ह्यः पुष्पलाल श्रेष्ठ नं काँग्रेसय् हे च्वनाः ज्या याःगु खः धाःसा लिपा राजनीति परित्याग याःसां प्रेम बहादुर कंसाकारं नं नेपाली काँग्रेसया ज्या याःगु खः । २००७ सालय् राणातन्त्र क्वःथलाः प्रजातन्त्र हयेत सनाजूपिं नेवाःतय्गु ल्याः ला आपालं हे दु । महिला नेतृइ स्वयेगु खःसा मंगलादेवी सिंह, साहना प्रधान, स्नेहलता, साधना प्रधानपिं नेवाःत खः । कम्युनिस्ट नेताय् स्वयेगु खःसा नेकपाया संस्थापक नेतात बाहेक नं शम्भुराम श्रेष्ठ, कृष्णदास श्रेष्ठ, विष्णु बहादुर मानन्धर, तुल्सीलाल अमात्य आदि दु । नेवाःत राजनीतिक रूपं सचेत व शिक्षितपिं जूगुलिं नं थथे जुइगु स्वाभाविक खः । तर नेवाःतय्गु मू विषयवस्तु धाःसा भाषा जाति आन्दोलन हे जुयाः वयाच्वन । भाषाजाति आन्दोलनया माग राजनीतिक दलपाखें सम्बोधन जुइगु आशाय् नं लोकतन्त्रया पक्षय् भाषा जाति आन्दोलनया कार्यकर्तात सक्रिय जूगु खनेदु । थ्व हे झ्वलय् २०४६ सालया न्हूदँया दबुलिइ गणेशमान सिंहं नेवाःतय्त प्रजातन्त्र वल धाःसा नेवाःतय्गु माग नं सम्बोधन जुइगु जूगुलिं नेवाःत प्रजातन्त्रया नितिं कुहाँ वयेत आह्वान यानादिल । २०४६ सालया आन्दोलनय् उकथं हे नेवाःतय्गु मुख्य व निर्णायक सहभागिता जुल । तर मुख्य रूपं नेपाःया राजनीतिक दलतसें थीथी जाति जनजातिया मनूतय्त संघर्षय् जक छ्यल, तर सरकारय् थःपिं हे थ्यंबलय् पुलांपिं सत्ताधारी तत्वत नाप हे साँठगाँठ यानाः थःपिं बल्लाकेत जुल । नेवाःत नेतातय्गु स्वाहाने जक जुल । गुलिं धाःसा एमाले थुज्वःगु पार्टीया मनूतसें नं संस्कृत शिक्षाया पक्ष् वंगु व रेडियो नेपालय् संस्कृत समाचार तःगु खँय् मोहभंग जुयाः ब्यागः जुल । थुकिं यानाः नेवाःतसें थःपिं नेतातय्गु स्वाहाने जक जूगु अनुभव यात । माओवादीं तक नं अथे हे यायेफुगु सम्भावना खनेदत । थ्व हे परिस्थितिइ नेवाःतय्गु मागयात राजनीतिक रूपं सम्बोधन यायेत आः नेतातय्गु स्वाहाने जुइगु मखु, थःपिनिगु स्वाहाने थः हे जुइगु धाइगु ताः तयाः नेवाःतय्गु प्रतिनिधिमूलक राजनीतिक संगठनया रूपय् न्हापांगु संविधान सभाया चुनावया न्ह्यः नेपाः राष्ट्रिय पार्टी नीस्वनेगु ज्या जूगु खः । नेपाः राष्ट्रिय पार्टी गठन जूबलय् नेवाःत ब्यागः पार्टी चायेके वने जिउ वा मजिउ धाइगु खँयात तःधंगु बहस जूगु खः । छगू ला पार्टी हे चायेकाः न्ह्याः वने फइ वा मफइ धाइगु छगू बहस जूगु खः धाःसा थ्व नेवाःतय्गु आवश्यकता हे खः वा मखु धाइगु नं मेगु बहसया विषय जूगु खः । थुगु पार्टीया नेतृत्व केशवमान शाक्यं यानादीगु खः धाःसा थुकी आपाः यानाः भाषाख्यःया हे मनूत सनाजूगु खः । थुगु पार्टी पाखें न्हापांगु संविधान सभाय् कवि बुद्ध साय्मियात समानुपातिक सिटं सभासद् दयेकेगु ज्या जुल धाःसा निगूगु संविधान सभाया इलय् बाखंमि व नेवाः न्ह्यलुवाः लक्ष्मण राजवंशीयात सभासद् दयेकेगु ज्या जुल । निगूगु संविधान सभा हे न्ह्यानाच्वंगु इलय् डां बाबुराम भट्टराईया नेतृत्वय् दुगु सरकारय् डा. केशव मान शाक्य मन्त्री नं जुयादिल । थुकथं जूबलय् स्वाभाविक रूपं थुगु पार्टीया नं राजनीतिक हैसियत दइगु ला जु हे जुल । संघीयताया आन्दोलन न्ह्यानाच्वंगु इलय् नेपाः राष्ट्रिय पार्टीपाखें न्यागू भौगोलिक प्रान्त व उकिया दुने जातीय स्वायत्त राज्यया परिकल्पना न्ह्यःने हःगु खः । संविधान सभाया राज्य पुनर्सरचना व राज्यशक्तिा बाँडफाँड समितिपाखें न्ह्यब्वःगु १४ गू प्रदेशया प्रस्ताव व लिपा राज्य पुनर्संरचना आयोगया बहुमतं पेश याःगु ११ गू प्रदेशया प्रस्तावसिकं पाःगुलिं यानाः थुगु प्रस्ताव नेवाःतय्गु दथुइ विशोष बहसया विषय नं जूगृ खः । तर न्हापांगु संविधान सभाया विघटन लिपा गुकथं पहिचानपक्षधर आन्दोलनया उभार म्हो जुयावन व निगूगु संविधान सभाया इलय् पहिचान पक्षधर शक्ति रक्षात्मक स्थितिइ लाः वन । थुगु संविधान सभा नं मदयेधुंकाः नेतृत्वलिसें तःधंगु तप्का डा. बाबुराम भट्टराईया नयाँ शक्तिइ दुहाँ वन । थुकिं यानाः नेपाः राष्ट्रिय पार्टी न्ह्याकेगु भाला न्हापा सुवर्णकेशरी चित्रकार व लिपा डा. विजय सैजूया ल्हाःतय् लाः वन । मूल नेतृत्व थःपिनिगु व्यक्तिगत राजनीतिक जीवनया नितिं मेगु हे पार्टी वनेमाःगु अले भावना दुपिं मनूतसें पार्टी ठेगे यानाबीमाःगु अवस्था हे वास्तवय् नेपाः राष्ट्रिय पार्टीया अवसानया कारक जूगु खनेदु । थ्व इलय् वयाः निर्वाचन आयोगं हिसाब बुझे मयाः धकाः नेपाः राष्ट्रिय पार्टीया दर्ता खारेज यानाबिउगु दु । मूलभूत रूपं स्वयेगु खःसा पार्टी चायेकाः सञ्चालन यायेगु ज्या नं आः पेशेवर राजनीतिकर्मीतय्गु ज्या जुइधुंकूगु खनेदु । न्हापा थें भावनाया आधारय् राजनीति न्ह्याइगु आधार आः मदयेधुंकल । नेवाःलिसेंया आम जनसमुदाय नं ट्रेन्डिङया हिसाबं जुइगु खनेदुगु दु । थ्व नं नेपाः राष्ट्रिय पार्टी थुज्वःगु पार्टीतय्गु नितिं धक्का खः । थुगु पार्टी नेवाःतय्गु प्रतिनिधिमूलक पार्टीया कथं न्ह्यायेगु घोषणा याःसां उकथं आम नेवाः जनमानसय् उपस्थिति क्यनेगु खँय् नं कमजोर हे जूगु दु । थुकिं यानाः थुगु पार्टी आः इतिहास छगू अंशया रूपय् जक दइगु खनेदुगु दु । तर थथे धायेवं तुं नेवाःत राजनीतिक रूपं न्ह्यायेमाःगु व थीथी राजनीतिक दलय् थःगु भोतिक जक मखु, वैचारिक उपस्थिति नं दयेमाःगु खँयात धाःसा झीसं त्वःतेफइमखु । थथे जुल धाःसा नेवाःतय्गु हे राजनीतिक अवसान जूवनी ।"
https://nepalbhasatimes.com/37843,बिचाः,???? ????????? पञ्चमी,नेपाल मजदुर किसान पार्टीया ४७ दँ,"थौं स्वयां ४७ दँ न्ह्यः माघ १० गते नेपाल मजदुर किसान संगठनया नामं नेपालय् छगू वाम घटकया स्थापना जुल । देसय् बहुदलीय प्रजातन्त्र स्थापना जुइ न्ह्यःतक थुगु संगठनं भूमिगत रुपं थःपिनि गतिविधि झिंन्यादँ संचालन यात। उगु इलय् गबलें पंचायती चुनावयात उपयोग यानाः नगर पंचायत कब्जाय् कायेगु, नगर पंचायतय् कम्युनिष्ट झण्डा ब्वयेकेगु, पंचायत नामं पत्रिका पिथना उकी लेनिन, स्टालिन, माक्र्स, ऐगेल्सया रंगीन किपात कभर पेजय् हे पिथनेगु थेंज्याःगु अवैध ज्यात नेमकिसं मार्फत् जुल । उकिं तत्कालीन नेमकिसं पंचायती ब्यवस्थाया मिखाय् कँ हे सावित जुल । देसय् २००४ सालं नीस्वंगु नेपाली कांग्रेस व २००६ सालय् नीस्वंगु कम्युनिष्ट पार्टीं तकं यायेमफुगु ब्यवस्थाया लागिं अवैधानिक ज्यात तत्कालीन नेमकिसंपाखे जूगु खनेदु। उकिं त्वह मदु त्वह तयाः स्थापनाया झिंन्यादँ बुदिं हनाच्वंगु इलय् ख्वपय् थःपिंसं हे त्याकातःम्ह छम्ह जनप्रतिनिधियात स्यात धइगु त्वह तयाः नेमकिसंया नेता कार्यकर्तातय्त ज्यान मुद्दा लगे यानाः १९ महिना कुनाबिल । खय् तला अबलय् ६७ म्ह ह्योजू हत्यारातय्त फाँसी बीकथं पंचायती ब्यवस्थां मुद्दा तःगु खः । तर पंचायत थः हे समूल नष्ट जुइवं उगु गुरुयोजना कार्यान्वयन याये मफयावन। थौं नं भक्तपुर काण्ड धाइगु उगु कर्णप्रसाद ह्योजूया हत्या याःगु द्वपं फयाः जेल नेल सजाय फःपिं नेतात ख्वप नगरया मेयर, वडाअध्यक्ष नापं नेताकथं म्हसीका बियाच्वंगु दु। २०३१ सालं नीस्वंगु पार्टीं नं थुकथं पंचायती ब्यवस्थाया समूल नष्ट यायेत तःधंगु ग्वाहालि व भूमिका म्हितल धायेगु इलय् भचा पत्याः याये थाकुथें च्वनी । तर खँ अथे मखु। २०४५ सालय् भक्तपुर काण्ड जुयाः अबलय्या नेमकिसंया नेता कार्यकर्तात सेन्ट्रल जेल, भद्रबन्दी गृह व नख्खु कारागारय् जेलजीवन हनाच्वंगु इलय् हे भारतीय पक्षं निगू देय् दथुइया पारवहन सन्धी क्वचाल धकाः देशय् नाकाबन्दी यानाबिल । उकिया विरोध यानाः जेलय् वःपिं विद्यार्थी नेता मार्फत् पंचायती ब्यवस्थायात सखाप याये मफुतले नेपाःया राजनीतिक पार्टीतय्सं थःपिनि गतिविधि स्वतन्त्र रुपं याये मफइगु खँ थीथी पार्टीया नेतातय् न्हाय्पनय् थ्यंकेगु ज्या जुल । वयां लिपा २०४६ साल फागुन ७ गतेनिसें देसय् जनआन्दोलनया लहर वःगु खः । थुकिं भक्तपुर काण्ड नं छगू ल्याखं आन्दोलन यायेत मार्ग प्रशस्त यायेगु ज्याय् ग्वाहालि जूवंगु घटना खः । २०४५ भाद्र ५ गते सुथय् ५ बजे जूगु इलय् तःभुखाय् ब्वयेवं ख्वपय् नं आपालं मनूत सित। छेँ नं दुना वल । उकियात भिंकेगु व राहत वितरण यायेगु ज्याय् पंचायती ब्यवस्थाया छुं नं पदय् मदुम्ह व अबलय् सरकारं धाःथें सीडिओ मार्फत् जक वितरण याये दइगु प्रणालीयात तकं उल्लंघन  यानाः ख्वपय् पूर्व राष्टिय पंचायत सदस्य कर्णप्रसाद ह्योजूयात मार्वारी सेवा समितिपाखें बीगु क्वाति, कम्बल व जाकिया कुपन इनेत छ्वयाहःगु खः । पंचायती प्रधानमन्त्री मरिचमान श्रेष्ठं थुकथं ख्वपय् संगठित रुपं न्ह्यःने खने दयाच्वंगु नेपाल मजदुर किसान संगठनयात दने तकं मफयेक क्वत्यलेगु उपायकथं षडयन्त्रपूर्ण रुपं छगः हे गोलीं निम्ह झंगः शिकार यायेगु काइदाकथं ह्योजूयात छ्वयाहल । उकी वं पक्षपातपूर्ण कुपन वितरण यानाः जनआक्रोश ब्वलंकेगु ज्या यात ।                                                         स्थापनाया झिंन्यादँ बुदिं हनाच्वंगु इलय् ख्वपय् थःपिंसं हे त्याकातःम्ह छम्ह जनप्रतिनिधियात स्यात धइगु त्वह तयाः नेमकिसंया नेता कार्यकर्तातय्त ज्यान मुद्दा लगे यानाः १९ महिना कुनाबिल । खय्तला अबलय् ६७ म्ह ह्योजू हत्यारातय्त फाँसी बीकथं पंचायती ब्यवस्थां मुद्दा तःगु खः । तर पंचायत थः हे समूल नष्ट जुइवं उगु गुरुयोजना कार्यान्वयन याये मफयावन । सुयां हे मयःम्ह व जनताया मिखाय् धोकेबाया रुपय् प्रचार जुयाच्वंम्ह मनूपाखें पक्षपातपूर्ण राहत वितरण याये धुंकाः वयात सजाय बीगु, देय् चाःहिकेगु लगायतया योजना दयेकूगु खः । तर व हे दुर्गतीया ज्या ज्यान काण्ड लिपा वनाः भक्तपुर काण्ड जूवन । लिपा पंचायती ब्यवस्थाया अन्त्य व बहुदलीय प्रजातान्त्रिक ब्यवस्थाया उदय नापं २०४७ साल बैशाखं भक्तपुर काण्डय् संलग्न धाःपिं सकसिगुं मुद्दा लित कयाः ससम्मान जेल मुक्त यात। थ्व घटना लिपा पपु ध्यनातःम्ह झंगः थें नेमकिसंपाखे छुं छुं गतिविधि बाहेक देय्या राजनीतिइ महत्वपूर्ण भूमिका म्हिते मफुत। वयां लिपा २०४७ सालय् भैरहवाय् राष्ट्रिय सम्मेलन यानाः नेमकिसंया नां नेपाल मजदुर किसान पार्टी (नेमकिपा) तयेगु घोषणा जूगु खः । थुखे मार्क्सवादी व माक्र्सवादी लेनिनवादी जानाः नेकपा (एमाले) गठन जूथें नेमकिसं नं नेमकिपा जुल । २०४८ सालय् न्हापांखुसी जूगु बहुदलीय आम निर्वाचनय् नेमकिपां जुम्ला व ख्वपया क्षेत्र नम्बर १ य् त्याकाः २०५ म्ह सांसदय् निम्ह सांसद त्याकल । थज्याःगु ज्यां राजनीतिक व मौलिक अधिकार बचे यायेगु ज्याय् सदन व सतकय् तकं नेमकिपापाखें ज्या यानाच्वन । लिपा २०५१ सालया मध्यावधि निर्वाचन जूगु इलय् नेमकिपां जुम्लां भक्तबहादुर रोकाया, दैलेखं विनोदकुमार शाहनापं ख्वप क्षेत्र नम्बर २ पाखें आशाकाजी बासुकला व ख्वप क्षेत्र नम्बर १ पाखें पार्टी अध्यक्ष नारायणमान बिजुक्छेँ रोहित यानाः प्यम्ह सांसद त्याकूगु खः । थुकथं २०३१ सालय् नीस्वनाः २०४७ सालय् जक खुल्ला जूगु पार्टीं थौं थःपिनि स्थापनाया ४७ दँ बुदिं हनाच्वंगु दु। थ्व अवधिइ प्रतिनिधिसभाया निर्वाचनय् त्याःपिं प्यम्हमध्ये भक्तबहादुर रोकाया नेपाली कांग्रेसय् वनाः वन मन्त्रीतक जूगु स्वयेमाल । न्हापां त्याकूम्ह जुम्लाया दिल्लीबहादुर महत नं एमालेय् वनाः लिपा मृत्युवरण याःगु स्वयेमाल । विनोदकुमार शाह नं एमाले प्रवेश याःगु स्वयेमाल । नापं ख्वप क्षेत्र नम्बर २ पाखें त्याकूम्ह थःपिनि सांसद आशाकाजी बासुकलां नं मृत्युवरण याःगु स्वयेमाल । उलि जक मखु पार्टी गतिविधियात देय् न्यंकं थ्यंकेगु हे झ्वलय्आ पालं दुःख कष्ट सिउपिं नेतात तंके मालाच्वंगु दु। गुलिं थःपिनि मनय् तयाथें प्रतिबद्ध जुयाः ज्याय् लगे जुइगु पलेसा मेगु पार्टी नापं सतिनाः उगु पार्टीया छुं उच्च पदय् थ्यंकूगु आपालं दसु खने दयाच्वंगु दु। उकिं थौं थुगु पार्टीं पार्टीयात थःपिनिगु मनय् तयाथें तःधं यायेगु स्वयां नं सुदृढ यायेगु ज्याय् अप्वः ई बियाच्वंगु दु। मेमेगु कम्युनिष्ट पार्टीयात मार्ग निर्देशन यायेगु ज्याय् लगे जुयाच्वंगु दु। उकिं नं माधव नेपाल प्रधानमन्त्री जूसां, डा. बाबुराम भट्टराई प्रधानमन्त्री जूसां वा प्रचण्ड व केपी ओली प्रधानमन्त्री जूसां छक्वः नेमकिपाया अध्यक्ष नारायण बिजुक्छेँ नाप लानाः परामर्श यायेगु चलन धाःसा निरन्तर रुपं जुयाच्वंगु दनि। थ्व छगू ल्याखं बांलाःगु राजनीतिक संस्कार नं खः । देसय् परिपक्व राजनीतिक नेता माले माल धाःसा थौं नेमकिपाया अध्यक्ष नारायणमान बिजुक्छेँयात हे सकसिनं लुमंकेगु यानाच्वंगुलिं ४७ दँया देन मधाःसें मगाये धुंकल ।"
https://nepalbhasatimes.com/41968,बिचाः,???? ???????? दुतिया,विश्व आदिवासी दिवसया नारा,"श्रीकृष्ण महर्जन                                                          दँय्दसं थें थुगुसी नं अगष्ट ९ कुन्हु विश्व आदिवासी दिवस थीथी ज्याझ्वः याना हंगु दु । थुगुसी नीन्हय्क्वःगु विश्व आदिवासी दिवस खः । आदिवासी दिवस हनेगु झ्वलय् संयुक्त राष्ट्रसंघपाखें थीथी कथंया नारा बिइगु याना वयाच्वंगु दु । अले व हे नारायात विश्वन्यंकं दच्छियंकं नालाः सहलह ब्याकेगु, बहस यायेगु नं याइ । दच्छिया निंतिं बिइगु गुगु नारा खः उकिया थःगु हे कथंया महत्व दइ । विश्वन्यंकंया आदिवासीतय्गु भावना व आदिवासीतय्गु अवस्थायात थुइके फइकथंया नारा बिइगु याना वयाच्वंगु दु । थुगुसी राष्ट्र संघपाखें ‘सुयातं लिउने मलाके, आदिवासी जनजाति व न्हूगु सामाजिक सम्झौताया आह्वान’ धकाः नारा बिउगु दु । अथे हे नेपाःया आदिवासी जनजातितय्गु मंकाः संगठन नेपाल आदिवासी जनजाति महासंघं नं राष्ट्रसंघया नारायात नालाः नेपाःया निंतिं धकाः थःगु हे कथंया नारा बिइगु नं याना वयाच्वंगु दु । थुगुसी नं जनजाति महासंघं थःगु हे कथंया नारा बिउगु दु । व खः– पहिचानसहितया संघीयता व स्वायत्तताया नितिं संविधान संशोधन झीगु अभियान, धर्म निरपेक्षता व पूर्ण समानुपातिक व्यवस्थाया निंतिं नीन्हय्क्वःगु विश्व आदिवासी दिवस झीगु अभियान’ । थ्व निगू नारायात ज्वनाः थुगुसी नेपालय् विश्व आदिवासी दिवस हन । आः थ्व हे नारा दच्छियंकं थ्वयेकी । थुकथं राष्ट्र संघं बिउगु नारा व आदिवासी जनजाति महासंघं बिउगु नारायात कयाः दुवालेमाःगु आवश्यकता दु । नेपाःया नेवाः नापं न्यय्गूगु आदिवासी जनजातितय्गु संगठनं थःपिनिगु मंकाः संगठन कथं नालातःगु संस्था धइगु नेपाल आदिवासी जनजाति महासंघ खः । थुगु संस्था २०४७ सालय् गठन जूगु खः । नेपाल आदिवासी जनजाति महासंघ नीस्वनेगु निंतिं नेवाः न्ह्यलुवातय्गु तःधंगु भूमिका दु । नेवाःत राजधानीइ च्वंपिं नापं भाषिक आन्दोलन याना वयाच्वंपिं जूगुलिं नं संगठनया आवश्यतायात महसूस यानाः उकिया निंंतिं पहल याःगु खः । नेवाःतय्सं थःपिनिगु हे राष्ट्रिय संगठन नेवाः देय् दबू धाःसा २०५१ सालय् गठन याःगु खः । नेवाः देय् दबू नेपाल आदिवासी जनजाति महासंघय् आबद्ध जुयाच्वंगु आधिकारीक संगठन खः । उकिं जनजाति महासंघं बिइगु नारा नेवाःतय्गु नितिं नं सरोकार जुइगु स्वभाविक हे खः । नेपाल आदिवासी जनजाति महासंघं थुगुसी बिउगु नाराय् ‘पहिचान सहितया संघियता व स्वायत्तताया नितिं संविधान संशोधन नापं धर्म निरपक्षेता व पूर्ण समानुपातिक व्यवस्था’या खँ ल्ह्वंगु दु । संविधान संशोधन धइगु थौंया राजनीतिक व्यवस्था कथं धायेगु खःसा राजनीतिक दलपाखें चुनावय् त्यानावंपिं सांसदतय्सं याइगु खः । राजनीतिक दलतय्गु पहलकदमिपाखें जुइगु खः । व ज्या राजनीतिक दलतय्सं याइगु खः । उकिं संविधान संशोधन यायेमाः धकाः राजनीतिक दलतय्त इनाप यायेगु बाय् दबाब बिइगु ज्या यायेगु कथंया थ्व नारा खनेदु । अथे हे धर्म निरपेक्षता व समानुपातिक समावेशीताया व्यवस्थाया माग याःगु आसय नं खनेदु । नेपालय् धर्म निरपेक्षता ला लागू हे जुयाच्वंगु दु । बरु पूर्ण समानुपातिकया व्यवस्था यायेमाः धाःगु छगू कथं पाय्छि हे जू । समग्रताय् आदिवासी जनजाति महासंघं बिउगु नारा धइगु नेपाःया आदिवासी जनजातितय्गु मंकाः भावनासिबें नं थ्व छगू कथं राजनीतिक दलतय्गु नारा थें जुया बिउगु दु । राजनीतिक दलतय्सं याइगु ज्या अले उमिसं जनतायात बिइगु नारा थें जुयाबिउगु दु धाःसां छुं पाइमखु । नेपाल आदिवासी जनजाति महासंघय् नेतृत्वय् वनेत दलया टिकट कया वनेमाःगु अवस्था दु । सायद उकिया कारणं हे थज्याःगु कथंया नारा वःगु खयेमाः धकाः अनुमान यायेफु । लिपांगु इलय् नागरिक आन्दोलनलिसे आदिवासी जनजाति महासंघया नेतृत्व स्वाना वनाच्वंगु दु । अले विश्व आदिवासी दिवस नं उपिंलिसे हे जानाः याःगु जकं हंगु मखुला धकाः तकं न्ह्यसः तयेगु यानाहःगु दु । बास्तवय् नागरिक आन्दोलन धइगु ब्यक्तिया अधिकारया खँ ल्हाइपिं खःसा आदिवासी जनजाति धइपिं सामुहिक अधिकारया खँ ल्हाइपिं खः । सामुहिक अधिकारया निंतिं न्ह्याः वनीपिं खः । उकिं नेपाल आदिवासी जनजाति महासंघया नेतृत्व दलया नेता कार्यकर्ता थें हे जुया वनाच्वंगु खनेदु । थुगु खँय् आदिवासी जनजातिया न्ह्यलुवापिंसं बिचाः यायेमाः । संयुक्त राष्ट्रसंघ बिउगु नारा धइगु सुयात नं ल्यूने मलाके अले आदिवासी जनजातितलिसे न्हूगु कथंया सामाजिक सम्झौता यायेमाः धइगु आसय खः । विश्वन्यंकंया आदिवासी जनजातितलिसे आः राज्य उमित न्ह्यःने हयेगु नितिं न्हूगु कथंया सामाजिक सम्झौता यायेमाः धाःगु खः । राज्य धइगु हे सामाजिक सम्झौता जुयाः निर्माण जुइगु खः । राज्यं नागरिक व समुदाययात संरक्षण यायेगु भाला काइ अले राज्ययात कर पुलेगु नागरिक व समुदायपाखें याइ । थुगु ल्याखं स्वल धाःसा आदिवासी जनजातितलिसे न्हापांनिसें गुगु कथं राज्यं सामाजिक सम्झौता याना वयाच्वंगु खः उलिं मगात आः उमिगु पहिचान, सभ्यतानिसें आदिवासीतय्त न्ह्यःने यंकेगु निंतिं न्हूगु सम्झौता यायेमाः धाःगु खः । स्वयेबलय् सामान्य कथंया खने दुसां थ्व गम्भीर कथंया आदिवासीवादलिसे स्वानाच्वंगु अले आदिवासीतय्गु अधिकार नाप स्वानाच्वंगु विषय खः । नेपाःया सन्दर्भय धायेगु खःसा आइएलओ १६९ व युएनडिप कथं आदिवासी जनजातितय्गु प्रथाजन्य संस्था व प्रथाजन्य कानुनयात राज्यं मान्यता बिइमाःगु खः । तर बियाच्वंगु मदु । उकिं यदि आदिवासी जनजातितय्गु अस्तित्व ल्यंका तयेगु अले इमित अधिकार बिइगु खःसा राष्ट्रसंघं बिउगु थुगुसीया नारायात हे ज्वना आः आदिवासी जनजातिया प्रथाजन्य संस्था व प्रथाजन्य कानुनयात मान्यता बिइमाः धकाः सः थ्वयेकेगु अवसर वःगु दु । नेवाःतय्गु प्रथाजन्य संस्था धइगु गुथि खः । गुथियात सिडियो कार्यालाय दर्ता याइगु कथंया सामाजिक सस्थाया रुपय् हिले दइमखु । गुथियात स्वायत्ता व स्वशासन बिइमाः धकाः सः थ्वयेकेगु ई वःगु दु । बहस यायेगु ई वःगु दु । उकिं राष्ट्रसंघं विश्व आदिवासी दिवसया लसताय् बिइगु नारायात आत्मासात याना राज्यलिसे बहस यायेगु आवश्यकता दु । राजनीतिक दलया नेतृत्वलिसे बहस यायेगु ई वःगु दु । थुगुसी राष्ट्र संघं बिउगु नारायात नालाः दच्छियंकं नेवाःतय्गु अधिकाया निंतिं सः थ्वयेकेगु ज्या यायेगु नितिं नेवाःतय्गु अधिकाया नितिं चायेकातःगु खलः पुचःनिसें अभियानय् सक्रिय जुयाच्वंपिंसं बिचाः यायेमाः ।"
https://nepalbhasatimes.com/42005,बिचाः,???? ???????? तृतीया,संविधान संशोधन यायेमाली ….. ?,"भाजुं कनी । न्यँन्यं वने । नुगलय् थी । धया यंकी । ‘पाकिस्तानी राष्ट्रपतिं थःगु देय्या आर्थिक स्थितिया चिउताः तयाः राष्ट्रपति भवनयात हे बालं बीगु क्वःछित ।’ देय्या राष्ट्रपति महलय् च्वनेमाः । सुख सुविधा, तामझामं घेरे याकाः मनमोजी जीवन हनेगु राष्ट्रपतिया अधिकार खः । पाकिस्तानी राष्ट्रपतिं थज्याःगु विलाशीता जीवनपाखें थःत तापाकी । देय्या आर्थिक जीवनयात थकायेत सुख सुविधाया महत्वकांक्षी जुइ मजिउ धइगु सन्देश बी ।                                                         तर नेपालय् धाःसा ठीक अःखः । ततःधंगु पदय् थ्यंकेगु । अधिकतम सुख सुविधा राज्यपाखें उपभोग यायेगु । आलिशान महलय् च्वनेगु, करोडौं वंगु गाडी गयेगु । देय्या आर्थिक स्थिति छु, गय्, गथे ? गन थ्यन ? उकिया चिउताः, चिन्ता ? फुक्क हे ह्वतय् । मतलब शुन्य । थ्व हे कारणं देशय् थौं अनेक पद प्रतिष्ठाय् थ्यंकेगु होडबाजी नेपाली राजनीतिया नेतातय् मूल उद्देश्य जुइ । देय्या विकास, उत्थानया नारा जनतायात क्यनेगु वा जक खः । देय्या नेतातय् । इमिगु आज्जु, लक्ष्य, शक्ति प्राप्ति खः । गुगुंकथं नं । शक्ति प्राप्ति लिपा स्वतन्त्र रुपं थःगु हालिमुहालि यायेगु उद्देश्यं हे थौं देय्या नेतातय्सं राजनीतिक खेल म्हिताच्वनी । भाजुं खँ न्ह्याकी । धाइ । ‘स्वयादिसँ ! एमालेया निम्ह नेता ओली व माधव दथुइ खँ ल्हाकेगु ग्वसाः ग्वइ । तःधंगु होटलय् ! अहो ! गज्याःगु तामझाम ! गुलि गाडी ! एकसे एक थिकेगु ! अनया वातावरण स्वयेबलय् ला अमेरिकी राष्ट्रपति व रस्साया राष्ट्रपति दथुइ जुइत्यंगु शीर्षस्थ वार्ता थें च्वं ! गज्याःगु तयारी ! गपाय्सकं मनूतय् लस्कर ! मानौं अन जुइत्यंगु वार्ता देय् व जनताया निंतिं उच्चस्तरीय वार्ता खः । तर । यथार्थय् । व फुक्क तामझाम मात्र वार्ताय् संलग्न नेतातय् रवाफ जक खः । थःत अतिकं दामी नेता खंकीपिनि अहंकार जक खः । महान् रुप ब्वयेगु दुस्साहस जक खः । असभ्य, क्षुद्र भाय् छ्यलाः खिचा ल्वाःथें ल्वाइपिं नेतातय् वार्ता भव्य होटलय् तामझामाया वातावरणय् छाय् सम्पन्न यात ? थुकिं सिद्ध जुइ थौं देय्या नेतात गुलि रवाफी, गुलि शानदार ? थौं निम्ह नेतातय् ल्वापुं एमाले पार्टी धरापय् लायेधुंकल । अझ देय्या राजनीतिक स्थिति हे अन्योलय् लायेधुंकूगु दु । नेतातसें राजा महाराजातय् शैलीं थःगु शान क्यना वयाच्वंगु दु ।’ भाजुया खँ जितः तसकं पाय्छि ताल । हरेक पार्टीतय् पार्टी कार्यालयय् जुइगु, बैठकत टि.भी. खनीगु दृश्यत लुमना वल । पार्टी मिटि·य् वइपिं नेतात करोडौं वंगु गाडीइ वइ । पार्टी कार्यालयय् अनेक मूल्यवान चिल्लो गाडीत वयाच्वनी । मानौं व पार्टीत अमेरिकाया डेमोक्र्याटिक, रिपब्लिकन पार्टी खः । आर्थिक दृष्टिं गरिब देय्या पार्टी थुपिं गथे जुइ फइ ? देय् आर्थिक दृष्टिं कमजोर तिनि । अधिकांश जनता आर्थिक जर्जरतां पीडित तिनि । देय्या जनताया आर्थिक दूरावस्थायात ध्यानय् तयाः फयांफक्व सरल जीवन हनेमाःपिं नेतात । अःखः राज्यया धुकुतिंइ निर्मम दोहन यानाः करोडौं वंगु गाडी गयाः शानदार जीवनशैली नालाच्वनी । म्हुतुं गरिबी अन्त्यया भजन हालाच्वनी । समाजवाद अझ साम्यवादया शंख पुयाच्वनी । तर थौंया नेतात धाथें कर्मं थःगु भजनप्रति इमान्दार जू ला ? पाकिस्तानी राष्ट्रपतिं जनताया लागि राष्ट्रपति भवन हे समर्पित यात । तर । थन धाःसा राष्ट्रपति जुइ । शानदार महलय् च्वने दइ । करोडौं वंगु गाडी गये दइ । मोज याये दइ । धइगु उद्देश्यं हे राष्ट्रपतिया निंतिं अनेक टिकडम म्हिती । थौंकन्हय्या राजनीतियात विश्लेषण यानाः भाजुं सार कनी । तसकं रोचक । जिं न्यना च्वने । भाजुं धाल, ‘थौं देशय् संसद विघटन व प्रतिस्थापनया घटनां राजनीतिइ तःधंगु प्रभाव हल । संसद न्यादँया लागिं खः । तर ओलीं संसदयात निदँ लिपा हे विघटन यानाबिल । विघटनया चौतर्फि विरोध जुल । एमाले दुने माधव नेपालं संसद न्यादँया खः । थुकियात विघटन यायेगु असंवैधानिक खः धाइ । विरोधी दलत मुनाः संसद प्रतिस्थापनया निंतिं सर्वोच्चय् वनी । सर्वोच्चं संसद पुनःस्थापन याइ । संसद न्यादँया जुइ । थ्व न्यादँ हे न्ह्यायेमाः । माधवं थ्व विश्वास ज्वनी । प्रतिपक्ष कांग्रेसयात भोट बियाः सरकार दयेकी । लिच्वः गठबन्धनया सरकार गठन जुइ । तर थ्व राजनीतिक विकासं नेपाःया राजनीतिया छगू गम्भिर तथ्ययात संकेत याइ । खः, संविधानकथं संसदया आयु न्यादँ । बहुमत प्राप्त प्रधानमन्त्री न्यादँतक प्रम जुइ फइ । तर देय्या राजनेतातय् चरित्रं थन न्यादँतक अटुट प्रम जुइ दइगु परिस्थिति वये फइमखु । एक सय एक नेतात । इमिके न्यादँतक शक्तिं पिने च्वनाः सुं प्रम न्यादँतक प्रम पदय् च्वंगु टुलुटुलु स्वया च्वनेगु धैर्य दइमखु । थन नेता जुइगु हे शक्तिया लागि । विना शक्ति नेतात पागलसम जुइ । उकिं शक्तिहीन मखुपिं नेतातय्सं राजनीतिक खेल शुरु याइ । सत्तासिन नेतातय्त क्वफाइ । थ्व हे देय्या राजनीतिक परम्परा जुइ । उकिं संविधान हे संशोधन यानाः देय् संचालन आः गठबन्धन सरकारं यायेमाःगु संवैधानिक व्यवस्था यायेमाः, ताकि फुक्क दलतय्त शक्तिया भागबन्डा दइ । शक्तिं पिने लातकि वँय् चाइपिं नेतातय् संवैधानिक उपचार थ्व हे जुइ । संविधान संशोधन यायेमाली ।"
https://nepalbhasatimes.com/38045,बिचाः,???? ????????? चतुर्दशी,छु खः कुशल व अकुशल ?,"छम्ह मचाया लागि मां जन्मदाता खःसा बौ कर्मदाता । मामं मचायात धर्ती क्यनी । अबुं सन्तानया भविष्य सुथां लाकी । उकिं मांअबु सन्तानया लागिं पथप्रदर्शक खः । सन्तानया लागि मामं जक मखु। अबुं नं दुःख सी । सन्तानया भविष्य बांलाकेत कुतः याइ । अझ सन्तानया सुखया लागिं सीत व स्यायेत नं तयार जुइ । सन्तानया सुखया लागि अबुं गुलि तक कुतः याइ धइगु खँ कौशम्बिक सेठया ब्यवहारं नं क्यं । बुद्धकालय् कौशम्बि नगरय् कौशम्बिक सेठ छम्ह दु। छन्हु कौशम्बिक जुजुया चाकरी यानाः लिहां वयाच्वन । वं लँय् छम्ह ज्योतिषी पुरोहित ब्राम्हण नाप लात । वं पुरोहितयात थौंय नक्षेत्र स्वकल । पुरोहितं नक्षेत्र स्वया धाल, ‘भो सेठ ! थौं जन्म जुइम्ह मचा थुगु नगरया सेठ जुइ ।’ थ्व खँ न्यनाः सेठ दंग जुल । थुगु इलय् सेठया भार्या प्वाथय् दुगु जुयाच्वन । वं थ कलातं थौं हे मचा बुइकूसा जिउ धयाथें मती तल । उकिं व याकनं छेँय् लिहां वल । छेँय्थ्य नेवं वं मचा मबूनिगु बुखँ न्यन ।                                                         थुगु हे इलय् वं विचाः यात, नगरय् थौं बूपिं मस्त मेपिं नं दयेमाः । यदि मेपिं सुं दत धाःसा जिं वयात स्याके बी । अले जिमि काय हे नगरया सेठ जुइ । यदि जिमि भार्यां म्ह्याय् बुइकूसा वयात जिमि म्ह्याय्नापं ब्याहा यानाबी । थुगु विचाः याना वं थौं बूपिं मस्त मायेके छ्वत। तर संयोगया खँ । सेठया छम्ह कर्मचारी सेठया छेँय् वनेत्यंगु। वं लँय् फोहरया दथुइ छम्ह मचा वानातःगु खन। नकतिनि बूम्ह ह्याउँमचा । मचा खनाः वयाके पुत्रस्नेह ब्वलन। व सेठयाथाय् मवँसें मचा कयाः थःगु छेँपाखे लिहां वन। मचाया नां घोषक तल । थुगु खँ सेठं सिल । सेठयात अगःचा मालां देगःचा लूथें जुल । व कर्मचारीया छेँय् वन। कर्मचारीयात द्वःछि कर्षापन बियाः मचा थम्हं ज्वनावल । छुं दिं लिपा सेठानीं नं मचा बुइकल । व नं कायमचा । व झन दंग जुल । थः काय दयेवं घोषकयात स्यायेगु मती तल । कौशम्बिक सेठया काली नांया दासी छम्ह दु। छन्हु वं काली दासीयात सःतल । वं घोषक मचायात सागाः (गोठ)या लुखाय् तयाबिउ धाल । थः मालिकया उजंकथं दासीं मचायात सागःया लुखाय् तुं ग्वतुका थकल । ई त्ययेवं सागः (गोठ)या लुखा चायेकल । उगु दिनय् भचा अजू चायापुगु घटना ब्वल । न्हापा जूसा लुखा चायेकेवं चिचिधिकःपिं द्वहंत न्हापां पिहां वइगु खः । तर उगु दिनय् दकलय् बल्लाःम्ह, दकलय् तःधिकःम्ह द्वहं न्हापां पिहां वल । उम्ह द्वहंनं मचायात रक्षा यात । द्वलंद्वः द्वहंतय्सं घ्वात्तुघ्वाना च्वन । तर उम्ह द्वहं इकिधिकि हे मसं । द्वहं छतिं मसँसे च्वनाच्वंगु साजवालं खन । व न्ह्यःने वन । वं द्वहंया तुति क्वय् मचा छम्ह खन । वं द्वहंनं मचाया रक्षा याःगु खँ सिल । वया मचाप्रति मतिना ब्वलन । वं उम्ह मचायात थःगु छेँय् यंकल । मचायात मसानय् वाना वयेगु उजं बिल । थुगु इलय् जुजुया अजपाल नं मसानय् फैचा जःवन । सकलें च्वलेचा फैचात छचालं घाँय् नः वन । तर दकलय् तःधिकःम्ह च्वलेचा छथाय् हे जक च्वनाच्वन । उम्ह च्वलेचां तुति तप्यंकाः मचायात दुरु त्वंकाच्वन । च्वलेचा न्ह्यःने दनाच्वंगुलिं मेपिं च्वलेचा, फैचातय्सं व मचायात थी तकं मफुत । कौशम्बिक सेठं मचा मसीगु खँ सिल । सेठं व मचा साजवालं थःगु छेँय् यंकूगु खँ नं सिल । अनंलि व साजवाःया छेँय् वन । वं द्वःछि कर्षापण साजवाःयात बिल । मचा थम्हं कया हल । वया मचायात स्यायेमाःगु दु। छुं दिं लिपा हाकनं वं काली दासीयात सःतल । उम्ह मचायात मसानय्वा ना वयेगु उजं बिल । थुगु इलय् जुजुया अजपाल नं मसानय् फैचा जःवन । सकलें च्वलेचा फैचात छचालं घाँय् नः वन । तर दकलय् तःधिकःम्ह च्वलेचा छथाय् हे जक च्वनाच्वन । उम्ह च्वलेचां तुति तप्यंकाः मचायात दुरु त्वंकाच्वन । च्वलेचा न्ह्यःने दनाच्वंगुलिं मेपिं च्वलेचा, फैचातय्सं व मचायात थी तकं मफुत । सकलें फै व च्वलेचातय् नये क्वचायेकल । छेँय् वनेत तयार जुल । तर मचायात दुरु त्वंका च्वंम्ह च्वलेचा अनं इकिधिकि हे मसं । थ्व खनाः साजवाः अजू चाल । व च्वलेचा दुथाय् वन । वं अन मचा खन । च्वलेचां दुरु त्वंकाच्वंगु खनाः व अजू चाल । वं मचायात थःगु छेँय् यंकल । सेठं हाकनं मचा मसीगु खँ सिल । थः हे अजपालं मचा लहिनाः तःगु खँ नं सिल । वं अजपालयात द्वःछि कर्षापण बियाः मचा कयाहल । मचायात स्याये मफयाः वयात झन् पीर जुल । वया मन डाहा जुल । उकिं वं हाकनं मेगु ग्वसाः ग्वल । मचायात गाडा वइगु लँपुइ वाये यंकेगु। अले गाडां क्ययेकाः मचायात स्यायेगु। थुकिं मचा सीगु विचाः यात। वं हाकनं काली दासीयात सःतल । मचायात सलंसः गाडा वइगु लँ दथुइ तयेगु उजं बिल । उगु लँपुइ सुथ जुइ न्ह्यः हे सलंसः गाडा वइगु खः । दासीं सेठया उजंकथं मचायात गाडां न्हुइकथं ग्वतुइका थकल । सुथ जुइ मलाःनिवं सलंसः गाडा वल । जब मचाया न्ह्यःने थ्यन । दकलय् न्हापांगु गाडाय् च्वंपिं द्वहंत इकिधिकि हे मसं । गाडावालातय्सं द्वहंतय्त दाल । ख्यात । तर द्वहं छतिं मसं । गुलि दाल उलि हे सुम्क च्वनाबिल । गाडा थुवाःनं दिक्क चाल । थःगु छुं कथंया कुतः ज्या मवल । छुं ई लिपा द्यः तुइसे च्वन । गाडावालतय्सं अन मचा खन । सकलें अजू चाल । गाडा थुवालं हे मचा ज्वनावन । थुगु खँ नं सेठं सीकल । थुकिं वयात झन् डाहा जुल । वं हाकनं गाडा थुवायात द्वःछि कर्षापण बिल । मचा कया हल । वया लागिं व मचा मिखाया धू थें जुल । वं मचायात पहाडं कुर्काः स्यायेग विचाः यात । उकिं कालि दासीयात मचा बिल । दासीं मचायात पहाडं कुर्कल । तर मचा छगू पंझलय् तक्यन । उगु दिनय् अन पं काःवंपिं मनूतसें मचाया ख्वःसः ताल । उमिसं मचा खंकल । मचायात थःगु छेँय् ज्वना वन । थ्व खँ नं सेठं सिल । आः धाःसा सेठयात झन् सन्ताप जुल । छु यानाः मचा स्यायेगु? छु यायेमाली ? मचा दत्तले थः काय सेठ जुइ मफइगु वयात चिन्ता जुल । न्ह्याथें यानाः जूसां मचायात स्यायेगु ग्वसाः ग्वल । सेठया कुम्हाः पासा छम्ह नं दु। वं मचायात स्यायेत कुम्हाःया ग्वाहालि कायेगु विचाः यात। उकिं वं धाल- ‘जिगु छेँय् कुजात मचा छम्ह दु, वयात स्यानाः छंगु अगलय् (अप्पा भट्टाय्) च्याका बिउ ।’ थ्व खँ न्यनाः कुम्हाः ग्यात। सेठं वयात द्वःछि कर्षापण बिल । ध्यबा खनेवं व कुम्हाःया मन हिल । अनंलि सेठं घोषकया सःतल । वं छुं मखुथें च्वंक धाल- ‘छ कुम्हाःया छेँय् हुँ ! वयात जिं धाःगु ज्या यानाबिउ धा ।’ मचां सेठं धाःगु खँ न्यन । व कुम्हाःया छेँपाखे वन । लँय् वं सेठया काय गुच्चा म्हिताच्वंगु खन । सेठया कायं गुच्चा बुत । वयाके च्वंगु मरि नं दक्वं बुके धुंकल । घोषक वःगु खनेवं सेठया काय दंग जुल । वं घोषकयात थःगु पलेसाय् गुच्चा म्हितकल । घोषकया पलेसा व कुम्हाःयाथाय् वन । कुम्हालं थःगु न्ह्यःने मचा वःगु खन । सेठं धाःथें वं मचायात स्यात । वयात कुचा कुचा यानाः अगलय्उ याबिल । जब कुम्हाःनं थः काय स्याःगु खँ सेठं सिल । वया चित्त स्थीर मजुल । व वय्ँ जुल । थः काययात याउँक जीवन हंकेगु तातुना ।  थः काययात सेठ यायेगु इच्छा । कायया भविष्य बांलाकेगु मनतुना सेठं कुतः याये फतले कुतः यात । थुकिं याना वं कुशल व अकुशल छु खः धइगु तकं ब्वथले मफुत ।"
https://nepalbhasatimes.com/38041,बिचाः,???? ????????? चतुर्दशी,वामदेवजु ! छिगु लिङ्ग छु ?,"टि.भी.इ छगू ज्याझ्वः । यक्ष प्रश्न। पाहां वामदेव गौतम । पाहांयात दकलय् न्हापां अन्तर्वार्ताकारं न्ह्यसः तइ- ‘वामदेवज्यू, छिगु लि· छु ?’ अन्तर्वार्ताकारया न्ह्यसः न्यने । आश्चर्य चकित जुइ ! छु न्ह्यसः न्यंगु? उद्देश्य छु ? गनं वामदेवजुया लिङ्गय् गडबडी खने दतला? वा वामदेवजुं लिङ्ग हिल ला ? गम्भिर जुयाः वामदेवजुया लिसः न्यनेत स्वया । वामदेवजुं लिसलय् धाइ- ‘जि श्रीमति दु, निम्ह म्ह्याय् दु, छम्ह काय दु। आः छिं हे अनुमान यानादिसँ जिगु लि· छु जुइ?’ वामदेवजुं लिसलय् थःगु जैविक लि· छु संकेट यानादिल । मत्ती वल अन्तर्वार्ताकारया आशय वय्कःया जैविक लि· सीकेगु मखु। जरुर नं अन्तर्वार्ताकारया यक्ष प्रश्नय् राजनीतिइ पोलिटिक्स घुसे जुयाच्वंगु दु। व छु जुइ जिं नं अनुमान यायेत स्वया ।                                                         थौंकन्हय् नेकपाया भीषण ल्वापुइ वामदेवं थःत तेश्रो धारया एकताया पक्षधर दावा यानाच्वंगु दु। ‘जि निगुलिं विभाजित पक्षय् मदु। जि तेश्रो धार ।शायद वय्कःया तेश्रो धारयात राजनीतिक दृष्टिं गुगु लिङ्ग धकाः न्यंगु जुइमाः । वामदेवजुयात। राजनीतिक तेश्रो लिङ्गी धाःगु ला? तर थौंकन्हय् लैङ्गिक दृष्टिं अल्पसंख्यकतय्त नागःतुगः याये मदु। इमि नं थःगु पहिचान व स्वतन्त्रता दइ धइगु मान्यता ब्वलनेधुंकल । वामदेवजुयात नं राजनीतिक दृष्टिं तेश्रो लिङ्गी धाःसां वय् कःया मर्यादाय् नकारात्मक टिप्पणी याये जीमखु। थौंकन्हय् वामदेवजुं अनेक अन्तर्वार्ताय् धाइ नेकपा छधी यायेगु ज्या जिगु जीवनपर्यन्त हे न्ह्यानाच्वनी, दीमखु। आः नेकपा निकू जुइधुंकल । चुनाव निगू पार्टी जुयाः वनी । वामदेवजुया प्रण भविष्यय् नं पार्टी एकताया कुतः जारी जुइ । निकू जूसा पर्वाह मदु। पार्टी कुचा दलाच्वनी । एकता यायेगु कुतः जिगु जारी जुयाच्वनी । नेकपा फुट लिपा नं तेश्रो धारया कित्ताय् च्वनाः पार्टी एकता यायेगु वामदेवया कुतः दुने राजनीतिक चलाखी खंकीपिं नं दु। एकताया नारा बियाः वामदेवं थःत तटस्थ क्यनाच्वंगु दु। आः संसद पुनःजीवित जुयाः न्हूगु समीकरणया सरकार गठन जुल धाःसा तटस्थ वामदेवयात प्रधानमन्त्री जुइत निगुलिं पक्षं नं समर्थन याइगु खः ला? घारघुरीइ लानाः वामदेव नं प्रधानमन्त्री जुइ फु धइगु अनुमान याइपिं दु। राजनीतिइ न्ह्यागु नं सम्भव दु धाइ । उकिसनं झीगु देय्या घारघुरु भारभुरु राजनीतिइ घारघुरु भारभुरु नेतातय् बोलवाला । थज्याःगु माहोलय् जूसां मजूसा वामदेवं थः भावी प्रधानमन्त्री जुइगु सम्भावना छाय् मखंकेगु? एकता खँग्वः बांलाः । भावनात्मक रुपं नं एकताया महत्व तसकं हे उच्च । फुसा संसारय् एकतावद्ध याये दःसा जिउ। तर भावनात्मक खँ ल्हानां जकं व्यवहार चले जुइ मखु। वामदेवजुया कुतलं नेकपा एक जुल । दँ दँतकया अथक कुतलं नेकपायात छगू याना । वामदेवं इलय् व्यलय् दावा याइ । अझ भविष्यय् नं नेकपा छगू छधी यायेगुलिइ हे जिगु जीवन समर्पित जुइ । वामदेवजुं धयाजुइ । तर वामदेवजु ! छिगु एकताया दर्शनं देशं छु भोगे यानाच्वन, छु भोगे याये माली तिनि उकिया नं विचाः यानादिसँ । एकताया माकुक सवाः कयाः छिगु म्ये न्यायेकां सकसियां म्हुतु चकनी मखु। वामदेवजु ! छन्हु मत सीबलय् थज्याःगु प्रजननया असामान्य लिच्वः खनेदत धाःसा थुगुसी विश्वव्यापी कोरोनां हःगु ।’लकडाउनं’ गुलि नवजात शिशुत धर्तीइ वइगु जुइ ? खतुं थौंकन्हय् परिवार नियोजनया साधनत दु। तर लालां लकडाउन जूबलय् परिवार नियोजनया साधन नं अभाव जूवनी । एमाले, माओवादी दलत थःथःगु सिद्धान्त, इतिहास ज्वनाः न्ह्याः वनाच्वंगु पार्टीत। शंकराचार्यया अद्धैत सिद्धान्त। थन, गन, छु उद्देश्य कयाः लागू जुल ? विश्वय् विशाल नमूना साम्यवादी पार्टी धकाः बय्बय् जुल । धाथेंया अद्धैत साम्यवादी पार्टी खःसा मोहन वैद्य, विप्लप, नारायणमान, चित्रबहादुर छाय् मन्ह्यःन? छु इपिं कम्युनिष्ट मखुला? एकता ला देय्या विकास, समृद्धिया निंतिं जुइमाः । गरिबी, असमानताया अन्त्यया निंतिं जुइमाः । तर थौं एकताया भ्रम थनाः नेकपाया सरकार गठन जुल । एकताया दशा देशं थौं गुकथं फयाच्वने माल ? गुकथं बेहाल । अस्तव्यस्त ! छर्लङ्ग जुइ । थज्याःगु हे एकताया लागि ‘जि जीवनभर समर्पित जुइ’ धया जुइम्ह वामदेवया समर्पणं देय्या भविष्य छु जुइ अनुमान याये फु। यक्ष प्रश्नय् उकिं हे वय्कःयात तेश्रो धारया राजनीतिक लि·यात कयाः प्रश्न याःगु जुइ । जिपिं ल्याय्म्ह इलय् सनिलय् चाःहिउ वनेगु। उखें थुखें वँवं गनं ल्वापुलिपु जुयाच्वंसा, जिपिं ध्यान बियाः स्वयाच्वनेगु, न्यना च्वनेगु। उद्देश्य । ल्वापु भाय्या अध्ययन। ल्वापु भाय्या थःथःगु विशेष शब्दत दइ, वाक्य दइ, ‘बडी ल्या·वेज दइ ।’ ‘हय् बेश्या, रण्डी, बोक्सी’ ल्वापु भाय्या ‘क, ख, ग’ खः थुपिं । न्हय्म्ह अबुं दयेकातःम्ह, ल्यवःसिं थुपिं ल्वापु भाय् या उक्तित खः । थौंकन्हय् अज्याःगु ल्वापु भाय् न्यनेत पिहां वनेम्वाः । पत्रिका, रेडियो, टि.भी, मार्फत नेतातय् ल्वापु भाय् न्यने दु। न्यने खं । थथे हे देय्या राजनीतिकइ ल्वापु भाय् तच्वया वन धाःसा सु सु नेता ल्यवःसिंया काय, सु सु नेता न्हय्म्ह अबुं दयेकातःपिं ठहर जुइगु खः । याकनं हे न्यने दइ तिनि। पोलापोल जुइ तिनि । वामदेवजुया मेगु अन्तर्वार्ता भूषण दाहाललिसे । थन नं वामदेवं व हे एकताया फसिक्वाःया खँ ल्हाइ । थः न उखे, न थुखे जूसां एकताया खँ ल्हाइ । निम्ह प्यम्ह नेतातय् स्वार्थसिद्धिया लागि जूगु एकतायात एकताया हल्ला यानाः देय् यात झ्वाकलय् थनेगु ज्या जुल । देय् थौं राजनीतिक रिक्ततां पीडित । वामदेवया क्वथाय् भूषण दाहालं अन्तर्वार्ता काःगु। वामदेवया क्वथाया अंगलय् जुजु महेन्द्र व विपीया तस्वीर । भूषण दाहालं अजू चायाः न्यनी । थ्व गय् ! वामदेव थन नं तेश्रो लिङ्गी खने दइ । जुजु व विपीया बचाउ याइ । धाइ कम्युनिस्टया छेँय् जुजु महेन्द्र व विपी नं कम्युनिस्ट हे जुइ ।"
https://nepalbhasatimes.com/48882,बिचाः,११४२ कौलाथ्व तृतीया,उतिकं कठोर जुयाः दनेमाः,"काठमाडौं महानगरपालिकाया ‘प्रमुख हाइ, हाइ’ बारे छपु च्वसु च्वयागु । पिहां वल । विशेष यानाः बालेनजु निगू ज्यां जनताय् आकर्षणया केन्द्र जुल । प्रशंसाया पात्र जुल । सतकपेटीया व्यापारीतय्त चिइकेगु व अवैध छेँ, संरचनातय्त तत्काल घारघुर यानाः थुना बीगु । नगर प्रमुखया थ्व साहसी ज्यां नगर प्रमुख बालेनपाखें ‘आः थन छुं जुइ’ धइगु आशा जनमानसय् थना बिउगु दु । खतुं प्रभावित पक्षतपाखें बालेन गाक्कं आलोचित जुल । तर स्थानीय जनताया समर्थन व लहरं यानाः बालेनजुं गुगुं विरोधया चिउताः मतसे आत्मविश्वास साथ थःगु ज्या पूवंकेत सफल जुल । जनतापाखें ‘वाह वाही’ काये खन ।                                                         तर । पेटीया व्यापारीतय्त चिइकेगु व नियम विपरीतया छेँ, संरचनातय्त थुनेगु ज्यां नगर प्रमुख बालेन प्रशंसाया पात्र जूसां थुसकं उतिकं गम्भिर न्ह्यसः नं थना बिउगु दु । गुकिं यानाः थनया जनतां सम्बन्धित पक्षतपाखें लिसःत काये दयेमाः । काये फयेमाः । सतकपेटीया व्यापारीतय् समस्या थौं म्हिगःया समस्या मखु । काठमाडौंलय् दँदँ न्ह्यवनिसें थनया सतकपेटीइ व्यापार संचालन याना वयाच्वंगु दु । अथे हे बालेनं थुंगु नियम विपरीतया छेँ संरचनात नं दँदँ निसें छर्ल· जुयाच्वंगु खः । थुपिं संरचनात गुगुं गोप्य संरचनात मखु । तर बालेनं । नेतृत्व काये न्ह्यःया महानगरपालिकां पेटी व्यापार व अवैध संरचनात बारे छाय् कठोर कारवाही याये मफुत ? छाय् मिखा तिसित ? छाय् बालेन हे पी माःगु ? काठमाडौं महानगरपालिका शक्ति सम्पन्न स्वायत्त केन्द्र खः । अथे हे थन वडात दु । गन छु अनियमित ज्या जुयाच्वन धइगु निगरानी, अनुगमन छाय् मयाःगु ? छाय् मजुल ? भ्रष्टाचारया कारणं खः ला ? अनुचित राजनीतिक दबावया कारणं खः ला ? थौं येँ महानगरय् खने दुगु अनेक विकृतिप्रति म्हिगःया महानगरया प्रमुखत, वडाअध्यक्षत गुलि जिम्मेवार ? गुलि दोषी ? उकिया नं छानविन जुइमाः । स्थानीयवासी जनताया न्ह्यःने उकिया प्रतिवेदन, हिसाबकिताब वयेमाः । अवैध छेँ, संरचनात निर्माण जूगु थाय् जरुर गुगुं वडाय् लाः जुइ । अनया वडाअध्यक्षपिंसं अवैध संरचनाय् छाय् मिखा तिसित ? छाय् मखंछु यात ? थन छुं गोप्य लेनदेन, गैरकानूनी हस्तक्षेपया खेलं ज्या यानाच्वंगु दइ । सहजकथं अनुमान याये फइ । फु । उकिं सतकपेटीया व्यापार, गतिविधि जुइ बिउ वा अवैध नियम विपरीतया छेँ संरचनाया खँ जुइ बिउ । थुकी महानगरपालिका, वडाअध्यक्षत थःथःगु कर्तव्यं च्यूत जूगु दु । काठमाडौंलय् थज्याःगु विकृति ब्वलंकेगुलिइ तात्कालीन महानगरपालिकाया पदाधिकारी, प्रशासन जवाफदेही जुइ । जुइमाः । बालेनजुं म्हिगःया थनया विकृति, अकर्मण्यता छाय् छु खँय् जुल ? उकिया हिसाब किताब जनताया न्ह्यःने तयेमाः । क्षणिक प्रशंसां प्रभावित मजुसे नगर प्रमुखजुं थःगु संस्था दुनेया अनियमितता, बाह्य हस्तक्षेप, आन्तरिक भ्रष्टाचारयात नं नियन्त्रण यायेमाः । मखुसा बालेनजु नं वहे मुलु व हे सुका जुयाः विलिन जुइ । बालेनजु ! आतक छिं अवैध अनियमित कर्मतय् विरोधय् पलाः छित । खः । प्रमुखजुं थन विरोध फयेमाल । तर व विरोध लःफ्वं थें जक खः । छाय् धाःसा व अवैध, अनियमितताया विरोधय् जूगु कदम खः । तर गत सरकारतसें सहरी विकास प्राधिकरण नांया संस्था छ्यलाः काठमाडौंया रैथाने स्वाबासीतय् वैध छेँखात सहरी विकासया नामय् अन्धाधुन्ध थुना बिउगु दु । गुलिखे काठमाडौंवासीतय्त घरवारविहीन याना बिउगु दु । गुलिखे काठमाडौंवासीत थौं थःगु छेँबुँया भाग्य छु जुइगु खः ? अनिश्चित ! चिन्तित जुयाच्वंगु दु । भू माफियातय्सं काठमाडौंया सहरीकरणया ज्या थःगु ल्हाती कयाः कयाः थःगु लाभ, स्वार्थ अनुरुप काठमाडौंया आदिवासीतय्त गासबास विहीन यायेत स्वयाच्वंगु दु । थन अवैघ, अनियमित संरचनाया मखु, वैध, नियमपूवर्क नक्सा दुगु छेँय् नं गिद्दे दृष्टि तइपिं गिरोहत सक्रिय जुयाच्वंगु दु । बालेनजी ! थ्व खँय् काठमाडौवासीत असुरक्षित । बालेन प्रमुख जुया अवैध, अनियमित छेँ संरचनातय्त थुनाः थःगु ज्या क्यन । प्रशंसित जुल । आः प्रमुखजुया न्ह्यःने चुनौतित दु । काठमाडौंवासीतय् वैध छेँ, बुँ, संरचनातय् न्यायोचित संरक्षण जुइमाः । नक्सा मदुपिंप्रति गुकथं कठोर जुल । नक्सा दुपिनिगु पक्षय् नं प्रमुखजु उतिकं कठोर जुयाः दनेमाः ।"
https://nepalbhasatimes.com/48916,बिचाः,११४२ कौलाथ्व पञ्चमी,मोहनी व दशैँया भ्रान्ति,"नेपाल प्रज्ञा प्रतिष्ठान उपकुलपति डां जगमान गुरुङं यँयाःया वर्णन यायेगु झ्वलय् ज्यापुतय्त असुर धाःगु खँय् विरोध जुल । हानं वय्कःया हे “दशैँ” सम्बन्धी अन्तर्वार्ता नं पिहाँ वःगु दु । शक्तिया उपासना सकसिनं याः, तर दशैँ हनेगु झ्वलय् धाःसा हिन्दूया प्रभाव लाःगु दु । थथे प्रभाव लाःगु हुनि धाःसा हिन्दूत सत्ताय् दयाः हे खः धाःगु न्यनेदत । गुरुङ भाजु जनजातिया मनू खः । अथे जुयाः जनजातिया खँ थू, सिउ । तर यंकेगु थाय् गन खःले धायेबलय् थ्व खँ धयाच्वने हे म्वाः । वास्तवय् ध्यालय् पलाः मतयेकं ध्याचलं मनू ला लिकायेफइमखु, अथे हे सुयातं गनं यंके माल धाःसा वयागु छेँय् दुतपित दुम्ह हे मनू माः । अझ स्याःन्याः जुयाः हे क्यनेफुम्ह मनू खः । थुज्वःपिं मनूत समाजय् ला न्हापांनिसे. हे दु, थुकथंया प्रवृत्ति नं दु, तर संघीयताया सवाल पिदंसांनिसें जगमान गुरुङ न्ह्यःने खनेदया च्वन ।                                                         उबलय् किराततय् हिन्दूकरण यायेत महेन्द्रं काले राईयात स्वामी प्रपन्नाचार्य दयेकाः जिम्मा बिउगु खँ नं चर्चाय् वः । गुलिसिनं काले राई धयाम्ह त्रिभुवनया हे राईनीपाखेंया सन्तान खः धकाः नं धायेगु याः । थथे यायेत किरात सुु खः धकाः सफू हे नं पिकाल । थृुकथंया नियोजित प्रक्रिया ला नेपालय् न्ह्याका हे च्वंगु न्ह्याना हे च्वंगु दु । गुलिं थःहे चलाख जुयाः नं थुकथं सना जुयाः सरकारय् च्वंपिं मनूतय् प्रियपात्र नं जुयाजूगु दइ । मास साइकोलोजी कथं स्वयेगु खःसा हिरो, हिरोइन न. पुनातःगु वसः, हेयर स्टाइलया नक्कल यायेगु जू। फिल्म वये सिकं न्ह्यः राजकुमारतसे. छ्यलीगु वसः व स्टाइलया नक्कल जुइगु खः । गुगु खँ स्टाय्डण्ड वा मानक खः, उकिइे हे थःपिं नं दुथ्यायेगु वा दुथ्याकेगु चाहना ला सकसिकें दइ । थुकथंया मनोविज्ञान ंन.ं थुमिसं प्रयोग याइ । मेता खः आम सञ्चारतसेंं छु प्रचार यात छुं मसिउपिसं ला उकियात हे थुइका काइगु खः । थ्व नं सकसियां मखु, छथ्वः मनूतय्गु जुया च्वनी । नेपाःया थीथी राष्ट्रियता दुगु देय् खः । भाय्या ल्याखं नं छगू हे मखु, संस्कृतिया ल्याखं नं छगू हे मखु, भूगोलया बनोटया ल्याखं नं छगू हे मखु, नश्लया ल्याखं नं छगू हे मखु । तर नेपाल धयागु राष्ट्र खः धकाः दयेकेत थन छथी हे यायेगु कुतः धाःसा सत्तारुढ वर्गं न्ह्याका हे वयाच्वंगु दु । मुख्य रूपं थुइकेमाःगु खँ थन हे दु । नेवाःतय् मोहनी,तामाङ्गतय् म्हेनिङ, खसआर्यतय् दशैँ, तराई व भारतया दशहरा वा विजया दशमी, शक्ति साधकतय् नवरात्र आदिया विभिन्नता दु । तराईलय् च्वंपिसं झीथाय् हे ततःधीपिं दुर्गाया मूर्ति दयेकाः पुजा यायेगु अले दशमी धुन धायेवं खुसिइ यंकाः चुइका छ्वइगु यानाच्वंगु दु । झीसं शब्दय् जक मखु, मोहनी धकाः मोहनी सिन्हःयात प्राथमिकता बिया वयाच्वना । थुपालय् घटस्थापना दुपिनि दशै, मदुपिनि मोहनी धकाः धाल । थ्व पाय्छि खँ खः । नेवाःतय् नखत्या वनेगु चलन दु, नखत्या सःतेगु चलन दु । थः हे वनाः सिन्हः फयाः जुइगृु चलन धाःसा मदु । थुकथ व्यावहारिक संस्कृति नाप पाना च्वंगु खनेदु । मोहनीबलय् खसी छम्ह हयाः स्याये हे माःगु धयागु थुज्वःगु भावना नं मदु । अथे जुयाः आकांक्षा नं फरक खः । संविधानय् स्वत धाःसा छगू आकांक्षा वा मनोभावना दुपिनिगु हे राष्ट्र जुइगु खः । तर झी थीथी जातिया मनूतय्गु मनोभावना व आकांक्षा हे फरक खनेदु । दशैँ धकाः नेपालय् चैतय् व असोजय् माने याना वयाच्वंगु दु । असार व पुसय् न माने याः धयागु जगमानया खँ दु । थ्व जूगुलिं थ्व ऋतुअनुसारया नखः खः धयागु दावी यात । वास्तवय् पश्चिमय् प्यंगू जक ऋतु दु, झीथाय् खुगू ऋतु दु । वास्तवय् दक्कय् ताःहाःगु न्हि, दक्कय् ताहाःगु चा, न्हि व चा बरावर जुइगु वर्षया निगू दिं यानाः प्यंगु विन्दु ला हलिमय् आदिम मनूतसें नं चायेका हे वयाच्व.गु खः । थ्व ल्याखं हे माने याइपिसं माने याःगु खइ । चैतया दशैँ मौलिक खः, तर असोजया इलय् शरद् ऋतु लाःगृुलिं आपाः माने यात धाइ । थ्व खँय् नं सत्यता दयेफु । झीगु संस्कृतिइ मोहनी नखः शक्ति साधना यानाः शत्रु क्वःथलेत तयार जुइगु नखः खः । शत्रु धकाः थःथः शत्रु सिकं नं हःताः याःवइपिं दैत्यतय्त क्वःथलेगु व देशरक्षाया सवाल पायाः पिकायेगु इत्यादि स्वयेबलय् सीदु । मोहनी धायेबलय् स्वयं शत्रुयात छले यायेगु व थ ःबचे जुइगृु लँपु जुइफु । शत्रुयात भ्रम उत्पन्न जुइकेगृु इत्यादि नं युद्ध लिसे सम्बन्धित खँ हे खः । जनजाति नेता गोरे बहादुर खपाङ्गीं मगःतय्गु दथुइ दशैँ वहिष्कार अभियान न्ह्याकूसेंलि थुकिया राजनीतिक अर्थ व क्षेत्र बारे आपाः चर्चा जुया वयाच्वंगु दु । किरातय्त दशैँ माने याकेत सेना हे वइगु धकाः धयगु खँ नं पिहाँ वःगु दु । दशैँ माने यानाः धकाः क्यनेगु दुगुचा व पशुया छ्योँ हे लुखाय् खाये माःगु व निम्ह आठपहरियातय्त ला स्याना हे यिल धकाः नं खँ पिहाँ वःगु दु । जनजातिया आन्दोलनं सत्तां नेपाःयात छगू हे राष्ट्र खः , छथी हे भाय् ल्हाइ, छथी हे नखःचखः हनी, छथी हे वसतं पुनी धकाः दयेकेत्यंगु षडयन्त्र धाःसा तःधंगु हे धक्का नःगु दु । तर चकनाचुर जुयाः मदया हे वंगु मदुनि । अथे जुयाः थ्व सवाल व विवाद न्ह्यःने यंकेमाःगु जरुरी खनेदु् । थन ह्याउँगु व तुयूगु सिन्हःया चर्चा नं यायेगुृ याः । दशैँ धयागु आर्यतसें त्याकूगु व किरातत बूगु धकाः त्याःपिसं ह्याउँगु सिन्हः तिइगृु व बूगु जुयाः तुयूगु सिन्हः तिइगु धकाः व्याख्या याइपिं दु । तर जगमान गुरुङं धाःसा अबिर धयागुृ नेपालय उत्पाद हे मजूगुलिं सकसिनं तुयूगु सिन्हः तिइगु हे खः । येँय् भारतीय व्यापारी व भारतय् वनाः वःपिं नेवाः व्यापारीतय्सं अबिर हयाः ह्याउँगु सिन्हः तिइगु सुरु यात, मेपिसं नं ह्याउँक खनाः बांलाःगु तायाः नक्कल यात धयागु जगमानया तर्क दु । थ्व वास्तवय् अनुसन्धान जुइमाःगु हे खँ खः । तर सिन्हः तिइमाःगृु धाःगु व गामय् अबीर मदयाः कपालय् जायेक जाकि सिन्हः धलिइ बुलाः तियेगु चलन यात धाइपिं नं दु । तर सिन्हः ब्यागः यानाः क्यनेगु छगू आधार धाःसा जूगु दु ।"
https://nepalbhasatimes.com/48923,बिचाः,११४२ कौलाथ्व पञ्चमी,बौद्ध संस्कृतिइ नःलास्वां !,"आनन्द मुनि बज्राचार्य                                                          मोहनि नःखः धायेवं ल्वःमंके मफइगु निता चीज दु । व खः सलिखय् फयातःगु पुइँ चिनाः हाकुसे च्वंगु सिन्हः मोहनि व भ्यगतय् ज्वा“य्ज्वा“य् ह्वयाच्वंगु म्हासुसे च्वंगु नःलास्वां । मोहनिया न्हापांगु दिं अर्थात् कौलाथ्व पारु (असोज शुक्ल प्रतिपदा) कुन्हु सुथ न्हापां नीसी यानाः पुजा क्वथाय् कुलदेवताया आह्वान यानाः नःलास्वां पीगु याइ । थ्वयात नःला स्वनेगु धाइ । थथेहे कौलाथ्व नवमि अर्थात् महानवमिकुन्हु कुलदेवताया आह्वान यानाः सलिखय् मोहनि फयेगु याइ । कौलाथ्व दशमि अर्थात् विजय दशमिकुन्हु बिधिवत पुजा क्वचायेकाः मोहनि व नःलास्वांलिसें मेमेगु प्रसाद क्वकयाः प्रसादया रुपय् मोहनि सिन्हः तिनाः नःलास्वां छ्यनय् छुइगु याना वयाच्वंगु दु । थुबलय् थकालिपिंसं थः मस्तय्त न्हापा नं कल्याण, आः नं कल्याण हे जुइ अले लिपा नं कल्याण हे जुइमा धकाः आशिका बियावयाच्वंगु जुल । नःलास्वां गबलेनिसें पीगु प्रचलन शुरु जूगु खः धइगु ख“ अनुसन्धानया विषय हे तिनि । तर नेवाःतय् दकलय् तःधंगु सांस्कृतिक नखः मोहनि प्रज्ञा व उपाय् स्वरुप हाकुगु मोहनि सिन्हः तिनाः म्हासुगु नःलास्वां छुनाः थः सिबें थ“जिपिनिपाखें आशिका कायेगु धइगु सदां भिं–उसा“य्, दछियंकं सकतां ज्या ख्यलय् सफलता, थ“जिपिंप्रति सम्मान व क्वातुगु पारिवारिक स्वापूया छुमां खः । आगमय् कुल देवताया साधना यानाः पिज्वःगु प्रज्ञा व उकियात अचूकरुपं उपायया माध्यमं छ्यलेगु हे सफल मानव जीवनयापानया निंतिं मोहनिया प्रसाद खः । वैज्ञानिकतय्कथं नःलास्वांया पुसा खुद्वः द“ मल्याक पुलां । नःलास्वांयात नःलिस्वां नं धायेगु याः । नःलि धायेबलय् नच्चागु जुल अर्थात् कोमल वा क्यातुगु, नकतिनि ह्वःगु । खय्तला स्वयेबलय् नं नःलि हे खनेदु । छ्यनय् छुइत वं बांलाःगु जक मखसे थ्व स्वानं बिशेषकथंया बौद्ध शिक्षा नं बियाच्वंगु दु । बौद्ध दर्शन धयागु धर्म मखु थ्व छगू सफल जीवनयापनया तरिका खः अर्थात धबथ या भिबखष्लन खः । उकिं मोहनि धकाः पुजा यायेवं धर्म लाइ मखु । सहि रुपं ज्ञानयात व्यवहारय् छ्यले फयेकेगु हे मानव धर्म खः । नःलास्वां नं थथेहे ज्ञानयात म्हसीकाः व्यवहारय् छ्यलेगु ल“पु वा नमूना खः । बौद्ध दर्शनयात उला स्वयेगु खःसा छुं नं चीज थः हे उत्पत्ति वा सृजना जूगु नं मखु अले विनाश जुयावंगु नं मखु । छुं नं चीजया उत्पत्ति व विनाश जुइत उकिया कारणत दु । मदुगु अवस्थां हे दया वइगु खः । अले दयाच्वंगु धयागु नं मदया वनीगु हे बौद्ध दर्शनया मूल विशेषता खः । तर थ्व अथें जुयाच्वंगु वा सुना नं याना बियाः जुयाच्वंगु धाःसा मखु । थ्व हे संसारया प्रवृत्तियात थुइके फयेकेगु प्रज्ञा ज्ञान खः । प्रज्ञा ज्ञानया स्रोत धइगु चित्त एकाग्रता खः । चित्त एकाग्रता धायेबलय् काय, वाक व चित्तया एकाकार रुप खः । थज्याःगु अवस्थाय् प्रज्ञा ज्ञानया विकास जुइ । प्रज्ञा ज्ञानं खंगु सत्यतायात थुइकाः सहि उपाय नालाः न्ह्याः वनेगु बोधिसत्व चर्या वा निर्वाणया ल“य् वनेगु खः । प्रज्ञा ज्ञानं हे जक यथाभूत वस्तु वा जगतया वास्तविक अवस्था अवबोध जुइ । मोहनि चित्त एकाग्रताया प्रतीक खः । नःलास्वां बौद्ध दर्शनया प्रयोगात्मक लिच्वः खः । छुं नं चीज उत्पत्ति जुइत वा विनाश जुइत मेगु छुं नं छुं अवस्थाया आवश्यकता दु । धाइगु नं दु कारण मदयेकं लिच्वः पिदनी मखु । छुं नं क्रिया जुल कि उकिया प्रतिक्रिया जुइगु वा लिच्वः पिदनीगु स्वाभाविक खः । थ्व धयागु गज्याःगु कर्मयात लिच्वः नं अज्याःगु हे पिदनी । संसारया संरचना धइगु चा, मि, लः व फय् हे खः । न्ह्याथाय् स्वःसां न्ह्यागुलिइ स्वःसां अन्तय् लुया वइगु थुलि हे खः । तर थ्व प्यतामध्ये छताया अभाव हे सृष्टि वा सृजनाय् वइगु हिउपाः खः । थ्वयात बांलाक थुइकेगु हे प्रज्ञा ज्ञान खः । मेकथं धायेगु खःसा शिक्षा खः । प्रकृतिया सुक्ष्म अध्ययन खः । प्रज्ञापारमिता वा नामसंगीतिइ सुलाच्वंगु दर्शन ज्ञान नं थ्व हे खः । प्रकृतियात थुइकाः थुकिं ब्वलनीगु राग, द्वेष, मोह व ईष्र्यायात नष्ट यायेगु हे मोहनि व नःलास्वांया विशेष ज्ञान खः । सम्राट अशोकं थ्व हे ज्ञानयात थुइकाः मोहनिया भिंगु दिनय् थ्व ज्ञानयात नाला कयाः थःत सदां मानव कल्याणया निंतिं बुद्ध धर्मय् दीक्षित जुल । मोहनिया झिन्हुया दिंयात थौंतकं झी सकसिनं अस्त्र त्वःताः ज्ञानया विजय जूगु प्रतीक मोहनि सिन्हः तिनाः विजया दशमी धकाः हनावयाच्वना । प्रकृतिया नियम थुइके मफयेकं बौद्ध धर्म थुइके फइमखु । सामान्यतः छुं नं स्वां पीबलय् वया हःत वाउ“से च्वनेमाःगु खः । थ्व प्रकृतिया नियम हे खः । तर नःलास्वां वाउ“से च्वनेमाःगु नियम खयाः नं म्हासुसे च्वनी । थुकिया कारण प्रकृतिया नियम अःखः पीगु प्रचलनं खः । थुकिं बौद्ध धर्म, प्रकृतिया नियम अध्ययन यायेगु बांलाःगु अवसर बियातःगु दु । नःलास्वां प्रचलनकथं आगं गन सुद्र्यःया जः बांलाक खइ मखु, अज्याःगु थासय् पीगु याइ । च्यान्हुतक्क इलय्ब्यलय् लः बीगु ई त्वःताः न्हिछिचछिं भ्यगतं त्वपुया तइ । गुन्हु दुकुन्हु तिनि बिधिवत् पूजा यानाः उली । थथे धयागु छुं नं चुलि ह्वयेत माःगु फय् व निभालं अलग तयेगु खः । थौंकन्हय्या वैज्ञानिक तरिका छक्वः दुवालाः स्वयेगु खःसा छुं नं पुसा पिलकी अन वाउ“सेच्वंगु पुवाचा वा चुलि पिदना वइ । थुकिया कारण खः ‘क्लोरोफील’ धाःगु तत्व । गुगु हरेक छगू सेलय् दइ । थ्वयात ‘प्लाष्टिड’ धाइ । क्लोरोफीलं ज्या यायेत जः आवश्यक जू तर नःलास्वां खिउ“थाय् तयाः भ्यगतं त्वपुइगुलिं जलं खइ मखु गुकिं क्लोरोफीलं ज्या याये फइमखु । अले वांगुया थासय् म्हासुसे च्वनाः ह्वइ । थुकिं थ्व स्पष्ट याः कि नेवाः संस्कृतिया नःलास्वां धयागु सामान्यरुपं स्वां जक मखु उगु ईया दर्शन, ज्ञान खः । बौद्ध धर्म धइगु गथेयात अथेहे लिच्वः पिदनीगु खः । सुयातं भक्तिभाव यानाः तरे जुइगु मखु । थ्व धयागु अबगकभ बलम भााभअत खः । नःलास्वानय् नं थज्याःगु हे दर्शन सुलाच्वंगु दु । चा, मि, लः, फय् माःथाय् जः अर्थात् मिया भाग लिकया बीवं वाउ“से च्वनेमाःगु थासय् म्हासुया वनी । अर्थात् जःया ब्व लिकायेगु धयागु कार्य खःसा स्वां म्हासुइगु थ्वया लिच्वः खः । थथेहे प्राणी मात्रया जीवनय् नं छता चीजया अभाव जुल कि थ्वया लिच्वः मेगु हे पिदनी धयागु थुकिं क्यनाच्वंगु दु । थ्व ल्याखं स्वयेबलय् नःला स्वां पीगु धइगु मोहनि नखः जक हनेगु मखु समग्र शैक्षिक अभ्यास यायेगु खः । गुकि छता चीजया संयोजन लिकया बीवं लिच्वः म्हसीकेगु खः । थथे जुयाः बौद्ध धर्मया अभ्यास यायेबलय् न्ह्याबलें दःसा छु जुइ ? मदुसा छु जुइ ? धकाः ध्वाथुइक स्वयेगु याइ । थ्वयात अनुलोन बिलोन धकाः धाइ । थ्व ल्याखं स्वयेबलय् बौद्ध धर्म धइगु ज्ञानया खानी, शिक्षा खः । शिक्षायात नेवाःतसें संस्कृतिया माध्यमं थःथःगु छे“य्छे“य् थ्यंकाच्वंगु दु । सरल व सहज तरिकां प्रयोगात्मक रुपं थःगु हे छे“य् शिक्षा कायेगु व्यवस्था झीगु संस्कृतिइ दयाच्वंगु दु । थ्व धइगु झी नेवाःतय् गुलि च्वन्ह्याःगु शिक्षा खः ? गुलि गौरवमय संस्कृति खः ? उकिं संस्कृति हनेगु धर्म यायेगु जक मखु ज्ञानया अभिवृद्धि यायेगु नं खः । ज्ञान दयेवं दुःख तनावनीगु ला जु हे जुल । दुःख मदुगु अवस्था धइगु सभ्य समाजया दसु खः । जनमानसय् नःलिस्वां व जमरा व हे खः धइगु भावनात्मक स्वापू दयाच्वंगु खनेदु । तर निगुलिं छता हे मखु । छुं भचा पानाच्वंगु खंकेफु । नःलिस्वां काय, वाक, चित्तयात पूजा व साधनाया माध्यमं एकाकार यानाः फय् व जःयात अलग यानाः पिना तइगु खः । बौद्ध संस्कृतिकथं गुरु वज्रसत्व वा चक्रसम्बरया पुजा यानाः पीगु जुयाः बलि बीगु चलन मदु । तर जमरा देवी दुर्गाया आराधना यानाः शक्ति प्राप्तिया हेतुं गनं गनं बलि तक नं बियाः पिना तइगु खः । नःलास्वां आगमय् दुने तयाः जः व फय् निगुलिंपाखें अलग यानाः भ्यगः वा बातां त्वपुयाः पी, तर जमरा पुजा कोठाय् तुं तइगु खःसां भ्यगः वा बाटां त्वपुया जः व फसं अलग तयेमाः धइगु मदु । अझ टपरी वा दोल्चाय् पीगु जूगुलिं लःया मात्रा नं प्रशस्त दयाच्वनी । थथे जुयाः नःलास्वां म्हासुसे च्वनी सा जमरा वाउ“से च्वनी वा वाउ“सां जिउ । नःलास्वां अबगकभ बलम भााभअत या लिच्वः खः गुकिं गनं दैवी शक्ति वा अदृश्य शक्तिया लिधंसा दइमखु । तर जमरा नवदुर्गा देवीया साधना याइगु जूगुलिं दैवी शक्ति दइ धइगु थःथःगु विश्वास दु । नःलास्वां ज्ञानया प्रयोग खः । शिक्षाया छगू पुलांगु तरिका खः । ज्ञानया सही प्रयोगं वइगु लिच्वः हे नःलास्वांया विशेषता खः । जीवन क्षणिक व जीवनय् मदयेक मगाःगु वा उत्पत्ति छता वस्तुया अभाव वा लिकया बीवं ब्वलनीगु लिच्वःया दसु वा शिक्षाया प्रयोगात्मक अभ्यास खः नःलास्वां । प्रज्ञा ज्ञानया प्रयोगं सकल जगतसत्वया कल्याण यानाः थःनं भिंगु ल“य् वनेगु मेपिंत नं भिंगु ल“य् यंकाः मानव कल्याण नःलास्वांया मूआजु खः । जमरा विशुद्ध देवीया साधना यानाः तइगु जुयाः जीवनलिसे मस्वासे अदृश्य दैवी शक्ति मार्फत मानव कल्याण वा थःगु मनोकांक्षा पूवनीगु विश्वास खः । क्वथीक स्वयेगु खःसा नःलास्वानं बुद्ध धर्मया दर्शन ज्ञानयात उलाच्वंगु दु । छे“य् दुने हे अःपुक सयेके दइगु परिणाममुखी ९चभकगति यचष्भलतभम० शिक्षा जूगुलिं मानवीय जीवनय् मोहनि व नःलास्वानं शान्ति, स्वास्थ्य, सुख व उन्नति बियाः राग, द्वेष, मोह, ईष्र्या थेंजाःगुयात हाकुतिना छ्वइ । थथे जुयाः बुद्ध धर्म व संस्कृति धर्म जक मखसे जीवनयापनया आधारशीला नं खः । मोहनि नखःया सकसितं भिंतुना ।"
https://nepalbhasatimes.com/49236,बिचाः,११४३ कछलाथ्व पारू ,स्वन्ति नखःया तजिलजि,"मनूतय्गु जीवनय् नखःचखःया महत्व तसकं दयाच्वंगु दु । नखःचखतं मनूतय्त आनन्द व सुख कायेत अवसर बियाच्वनी । थःगु जीवनयात माथं न्ह्याकेगु अवस्थाय् न्ह्याब्लें व्यस्त जुयाच्वंगु अवस्थाय् नखःचखतं छुं कथंया आनन्द बिइगु याइ । उलिजक मखु झी नेपाःमितसें माने याना वयाच्वनागु नखःचखतं व्यावहारिक जीवनयात थीथी कथयां अवसर चूलाका बिउ । नखःचखतं सुख दुःखया अनुभव ब्याकाब्यू । समाजय् च्वनापिं नाप स्वापू तयाः थवंथवय् सहयोगया भावना तये फयाच्वनी । नखःचखःयात म्वाका तयेगु लागी अझ नेवाःत तसकं च्वन्ह्यानाच्वंगु दु ।                                                         नेवाःतय्गु संस्कृतिं हे नेपाःया सभ्यतायागु परिचय बियाच्वंगु दु । गन तक नेवाःत दइ अन तक नेवाः संस्कृति दइ । नेपाःया मूल्य मान्यता व संस्कृति ल्यनाच्वनी । वास्तवय् नेवाःतसें हना वयाच्वंगु नखः चखःया तजिलजिं थ्व देय् झःझः धायाच्वंगु दु । दसुया लागि झीसं दच्छियंकं थीथी नखःचखः हना वयाच्वना । थीथी नखःचखः मध्ये नं मोहनि धुंकाः वइगु स्वन्ति नखः बिस्कं न्ह्याइपुसे च्वं, गुलि तःजि धयां साध्ये मजू । न्यान्हुयंक तःजिक हनीगु स्वन्ति नखः दछि दुनेया दकलय् तःजिगु नखःया रुपय् हना वयाच्वना । थ्वयात थीथी कथं यमपंचक धयाच्वंसां गुलिस्यां दिपावली, दिवाली व तिहार धायेगु यानाच्वन । न्ह्यागु नामं न्ह्यागु धयाच्वंसां थ्वयात नेवाःतसें स्वन्ति नखः व स्वन्तिचःह्रे धकाः तःजिक हनाः न्ह्याइपुक माने यानाच्वन । नेवाः संस्कृतिया महत्व धयागु द्यःपिं जक मखु थःगु शरीरं, पशु्, पंक्षि, कीतपतंग व थी थी वस्तुयातनं पूजा याय्मापिं खः । थःजक नयाँ मगाः सकसितं नकेमाःपि, हनाबनाः तयेमाःपिं झी नेवाःत तसकं उदारवादीपिंं खः । न्यान्हुयंक हनेगु थुगु स्वन्ति नखःया तजिलजि कथं थुकथं पूजा आजा यानाः माने यानाच्वन । क्वःपूजा ः स्वन्तिनखःया दकलय् न्हापां क्वःपुजा वइ । थ्व कार्तिक कृष्ण त्रयोदशी कौलागा कुन्हु निसें शुरु जुइ । थुकुन्हु यमराजया दूत कथं माने यानातःम्ह क्वःयात मरिचरि तयाः पूजा याइ । झीगु संस्कृति कथं क्वः यमराजया सन्देश वाहक, भिंगु मभिंगु खँ ज्वनाः सूचं बिइम्ह, ताःआयु तक म्वाइम्ह, चलाखम्ह कथं क्वःयात नं महत्व बियाः पुजा याइ । अथेहे थुकुन्हु वासःया द्यः धन्वन्तरीयात नं वैद्यपिनि पुजा यायेगु चलन दु । खिचापूजा ः कन्हय्कुन्हु चतुर्दशीया दिनय् खिचापूजा धकाः यमराजया दूत व द्वारपालया रुपय्, मनूतय्त सुरक्षा बियाच्वनिम्ह, वफादार खिचायात नं साःसाःगु परिकार तयाः स्वांमा क्वखायेकाः पूजा याइ । उकिं थ्वयात नरक चतुर्दशी नं धाइ । लक्ष्मीपूजाः स्वन्तिया स्वन्हु कुन्हु धुमधाम नक्सां लक्ष्मीपुजा शुरु याइ । हरेक छेँछेँपतिकं सुचुपिचु यानाः बँ थियाः पिखालखु निसें शुभलाभया चिं च्वयाःतइ । छेँछखां झ्यालय् व लुखाय् गोदावरी स्वांया स्वांमा हना तइ । थुकुन्हु धनया देवी लक्ष्मीया मूर्ति वा तस्वीरय् छाय्पियाः धुमधाम नक्सां धूप थनाः पूजा याइ । थुकुन्हु लक्ष्मीद्यः मत च्याःगु, सरसफाइ जुयाच्वंगु छेँसं लक्ष्मी वासं च्वंवइ धयागु जनश्रुति दु । उकिं सकस्यां छेँ छेँ पतिकं झिलिमिलि मतच्याका झः झः धायेका तइ । नेवाःतय् सन्याकाःइलय् पिखालखुइ मन्दः च्वयाः सकल मिसापिं जानाः मन्दलय् पुज्यानाः दकलय् न्हापां तुफिं पुयाः, लखं हायेका, लसकुस यानाः लक्ष्मी दुकायेगु चलन दु । अले थःपिनिगु ढुकुटी बांलाक पुज्यानाः लक्ष्मीया तस्वीर तिकाः, ब्व छानाः प्रसाद ग्रहण याइ । गुलिसिनं साःसाःगु नसात्वँसा तयाः भ्वय् नइ । वज्राचार्य, शाक्यपिनि गुरुमण्डल धलं दनाः पुजा याइ । तर खँय्तय् स्वाति नक्षत्र औंसीया दिन जुयाः लक्ष्मीपूजायात गाइतिहार धकाः सा, हँय्यात पुजा यायेगु चलन दु । हिन्दू धर्मकथं सा धयाम्ह लक्ष्मीया स्वरुप खः । अथेहे मूलध्वाखांनिसें बँथियाः, सप्तदीप च्याकाः, कलश तयाः “ओँम श्रीमन्त्र” च्वयाः भगवती लक्ष्मीया स्वागत याइ । थबलय्या “देवी सर्वैभूतेषु लक्ष्मी रुपेण संस्थिता” धकाः लक्ष्मीया आराधना याइ । थुखुन्हुनिसें बन्हि भैलो व द्यांैसी हालेगु नं शुरु याइ । म्हपूजा ः स्वन्तिया प्यन्हुकुन्हु म्हपूजा याइ । गुलिं गुलिंस्या थुकुन्हु गोवद्र्धन पूजा व बलिपूजा धकाः माने याइ । नेवाःतय् थ्व म्हपुजाबलय् बिस्कं महत्व बियाः पूजा याय्माः । म्हपूजा धकाः थःगु म्हयात आत्म शुद्धि, आत्मसम्मान आत्मबोध यायेया लागि पूजा यायेगु खः । नेवाःतय् म्हपुजाया लागि छेँ छेँं सुचु पिचु याइ । अले सकलें सन्ध्याकाःइलय् छेँ जहान परिवार फुकसित म्हतिं म्हतिं चाकलाः मन्दः च्वइ । थुकि पोताय् व अबिरं मन्दः च्वइसा उकी बिबःता कथं वा, तछ्व हाकु मुस्या, माय्, ताय्नं छाय्पिइ । मन्दःया दत्थुइ आखय् नं चिकिचाचाःगु ग्वःलाक मन्दः छचाः नं च्वइ । उकी हे लाक्क मिसापिंसं मन्दःया दथुइ चिकंमन्द थायेगु याइ । जवय् जन्तिको, खवय् मन्तिको धकाः च्वय् क्वय् नं अलग्ग मन्दः च्वइ । अले थीथी वस्तुत हासा, तुफि, लःघः ब्वइ । पुजाभः म्हतिं म्हतिं तइ । गणेद्यः दुगु सुकुन्दा वा देवाः, त्वाःदेवाः मत च्याकी । मन्दः फुसय् सिसाबुसा तःसि, भोगत्या, मौसम, चाकुसी, आमासि, केरा, सन्तरासी, खोसिं, लैं, स्यांगुलि, आमासि आदि ब्वयेगु याइ । म्ह दुछि दायाः दयेकातःगु क्वखा नं तइ । सिसाबुसाया द्यःने खेलुइताः ब्वइ । अले ग्वय् स्वांमाः छमाः तइ । स्वन्ति नखः सिसाबुसा व स्वांया नखः खः । सकस्यां छक्वलं पुजा सिधयेवं छँेया हामा मिसापाखें सकसितं पालंपाः सिसाबुसा लःल्हायेगु याइ । सकस्यां स्वांमाः व क्वखा क्वखाइ । खेलुइताः च्याकाः स्वक्वः चाःहिलाः लःल्हाइ । अले धौसगं व ख्यँे, न्या, अय्लाः सगुन बी । साःसाःगु मरिचरि तयाः भ्वय् नइ । थुकथं म्हपूजा छँेछँेपतिकं याइ । थुकुन्हु हे नेपाल संवत् हिलेगु दिन नं खः । छँेज्याया नापनापं भिन्तुना ¥याली वनेमाःगुलिं अति व्यस्त जुयाच्वनी । उकिं स्वन्ति नखः व न्हूदँया विशेष स्वापू दयाच्वन । म्हपूजा कुन्हु निसें नेपाल संवत हिली । सुथंनिसें न्हूदँया भिंतुना बिइत थी थी थासं ¥याली पिकइ । येँ देया स्वनिगः सकभनं झः झः धायेकातइ । नेपाल संवत्या थःगु विशेषता दु । थनिं ११३७ दँ न्ह्यः राघव देवया पालय् थनया शंखधर साख्वालं प्रजाजनया ऋण पुलाः नेपाल संवत्यात छ्यलेगु याःगु खः । मल्लकालय् थ्व नेपाल संवत छ्यलाबुला जुयाच्वंगु खः । लिपा पृथ्वी नारायण शाहं नेपाल मण्डल त्याकुसां थ्व संवत् चले जुयाच्वंगु खः । लिपा राणा प्रधानमन्त्री चन्द्र शमशेरं थ्वयात लिकयाः विक्रम संवत् चले यात । थ्वयात सरकारी मान्यता मदयेकाबिल । अनंलि पंचायतकालय् जातीय दमन कथं छगू भाषा, छगू भेषया नीति कयाः नेवा भाय् व फुक्क जातिया भाषायात क्वत्यलेगु यात । रेडियो नेपालं नेपालभाषां समाचार बिइगु व जीवन दबू थें जाःगु कार्यक्रम लिकया बिल । अले नेवाःतसें थुगु संवत्यात छ्यलाबुलाय् हयेत सः थ्वयेकल । । तर सरकारं छुं याके मबिल । बल्ल जनयुद्ध लिपा लोकतन्त्र वसेंलि शंखधर साख्वाःयात राष्ट्रया छम्ह विभूति धकाःघोषणा यात । छुं कथं भतिचा थुगु नेपाल संवत्यात गनं गनं प्रयोग यायेखन । सरकारी पत्र पत्रिकाय् नेपाल संवत्यात छ्यलाबुलाय् हल । पूर्ण सरकारी मान्यता कथं थुकीया छ्यलाबुला लागि अझ नं प्रयोगय् हे हःगु मदुनि, उकिं नेवाःतसें संघर्ष यानाच्वंगु हे दनि । किजापूजा म्हपूजाया कन्हय्कुन्हु किजापुजा याइ । किजाया ताःआयु कामना यासें, रोग, शोक दुःख मदयेमा धकाः ततां किजायात पुज्यायेगु याइ । किजापूजाया तताकेहेँपिंसं यमुनादेवी, माकण्डेय आदि नां कयाः आशीर्वाद कायेगु चलन दु । धायेत किजापूजा धाइ, तर थुथाय् न्ह्याम्हेस्या केहँे जूसां तता जूसां किजापूजा यानाहल । किजा पूजा यायेमखंपिं मिसामिजंत न्हूपुखुलीइ च्वंगु बालगोपाल द्यः दर्शन याः वनेगु चलन दु । थुकथं थ्व किजापुजाया यमराजया केँहेँ यमुनानाप स्वापु दयाच्वंगु दु । किजापूजा सिमधयेकं सुं नं किजायात कालं यंके मफयेमा धकाः यमुनां यमराजयात बरदानयाके फ्वंगु दिन खः । लिखँ थ्व स्वन्ति नखः न्यान्हुयंक यमराजनाप स्वापू दयाच्वंगुलिं यमपञ्चक धकाः माने याना वयाच्वंगु खः । अझ थ्व स्वन्ति नखः लक्ष्मी पूजा, म्हपूजा व किजापूजाया छगू कथं हे तजिलजि हनाः तसकं महत्वं बियाः नखः हना वयाच्वंगु दु । लक्ष्मी पूजाकुन्ह च्याकूगु मतया अर्थ अन्धकार व अज्ञानता यात चिइका छ्वयाः स्वच्छ चकमन्न याना अज्ञानतायात हतय् यायेगु खः । गुगु छँय् लक्ष्मी स्थीर जुइमखु उगु छेँय् धन, सम्पत्ति, ऐश्वर्य दइमखु । धन बिना संसार चले जुइमखु । म्हपूजाया आत्मशुुद्धि मयायेकं मनूया चित्त शुद्ध जुइमखु । स्वन्तिबलय् च्वइगु मन्दः पञ्चतत्वया ज्ञान कथं थ्व ब्रम्हाण्ड पञ्चतत्वं दयेका तःगु झीगु नश्वर शरीर खः । पञ्चतत्व कथं चा, लः, फय्, मि व सर्गः कयातल । थ्व न्यागू तत्व स्थीर जूतले झीगु शरीर नं स्वस्थ जुया च्वनी । किजापूजाया किजा व तताया दथुइ माया क्वातुक सम्वन्ध दयाच्वनी । थ्व स्वन्तिनखःया विशेषता कथं चिकंमन्दःथें गबलें गना मवंसे, ग्वय्स्वांथें गबलें सुकू मचिनेथें, खोसिं थे गबले मंगःथें, तःसिथें पवित्र जुयाः ताआयुया आशीवार्द कयाः म्हपुजा, किजापूजा यायेगु याइ । थजागु पत्रिगु नखः स्वन्ति नखः मध्येय्नं तसकं न्ह्यइपुगु तजिलजिं जाःगु नखः खः । सुनां म्हपूजा हनी व नेपाःया नेवाः जुयाःच्वः । अले वयात सन्तानवृद्धि, आयुवृद्धि, गुणवृद्धि, धनवृद्धि, सुखवृद्धि व जसवृद्धि जुया च्वनी ।"
https://nepalbhasatimes.com/49130,बिचाः,११४२ कौलागा सप्तमी,नेवाःतय् नुगलय् प्रहार,"                                                         मोहनिया बिदा शुरु जुइ निन्हु न्ह्यः येँ महानगरपालिकाया वडा नं २५ या थाय्मदु त्वालय् लाःगु त्वाःछेँ (सामुदायिक भवन) य् २४ घण्टे सुचं तिकल । सुचनय् महानगरपालिकां उगु भवन वडाया जूगु दावी यासें बालं च्वनाच्वंगु पसःयात थःगु सामान चीकेत निर्देशन बियातःगु जुल । २४ घौ लिपा नगर प्रहरीया छगू बथान वयाः डोजर चले यायेगु कुतः यात । स्थानीयतय्सं निगू पक्ष दथुइ सहलह यानाः समस्या ज्यंकेगु धासें डोजर चले मयायेत इनाप यात । नगर प्रहरी राजु पाण्डें थःत च्वं निर्देशन वयेधुंकूगुलिं न्ह्याथे यानाः जूसां डोजर चले यायेमाःगु जिद्दि यात । तर पाण्डेया भासं थ्व छेँ ऐतिहासिक जूगुलिं क्वय्या सटरय् सांकेतिक रुपं जक लिकायेगु धासें डोजर चले यात । गथे नगर प्रहरीया नेतृत्व न्ववाःगु खः, ज्या धाःसा उकीया अःख जुल । सटर जक मखु त्वाःछेँया च्वय्या तल्लाय् तकं डोजर चले यानाः स्यंकेगु ज्या जुल । थ्वहे सन्दर्भय् छाय् अज्याःगु ज्या जुल धयागु बारे क्वय् चर्चा याये । त्वाःछेँय् वडाया दावी निवाः न्ह्यः जूगु थ्व घटना लिपा यक्व खँ पिहां वयेधुंकल । उकी दकलय् महत्वपूर्ण धयागु थ्व छेँ वडाया मखु धयागु खः । न्हापा खिखांमुगः (पाइखाना) जुयाच्वंगु थ्व जग्गाय् साविक २८ वडाया त्वाःयापिं जानाः ध्यबा म्हयाः, श्रमदान यानाः दयेकूगु भवन खः । थ्व खँ अन दुगु शिलालेखपाखे नं स्पष्ट जू । थुकिं, त्वाःछेँया भवनय् वडा ज्याकू बालं च्वनाच्वंगु पुष्टि जुल । ताःई न्ह्यःनिसें उगु भवनय् वडा भवन च्वनाच्वंगुलिं भवन हे वडायागु खः धकाः धायेगु यानाच्वंपिं मदुगु मखु । तर वडापाखें २०४७ साल मंसिर १२ गते त्वाःछेँया नामय् क्वथा बालं माल धकाः च्वयातःगु पौ सार्वजनिक जुइवं उगु भवनय् वडा बालं जक च्वनाच्वंगु धयागु खँ झन् स्पष्ट जूगु दु । सरकारी व सार्वजनिक जग्गाया भिन्नता थन यक्व मनूत भ्रमय् लानाच्वंगु विषय धयागु थ्व जग्गा सरकारी खः कि सार्वजनिक खः ? धयागु खँय् खनेदु । यदि सार्वजनिक खःसा अज्याःगु जग्गाया स्वामित्व सुयाके दइ ? आः त्वाःछेँ निर्माण जुयाच्वंगु जग्गा सरकारी मखु, सार्वजनिक खः । सार्वजनिक धायेवं अज्याःगु जग्गाया स्वामित्व समुदायया जुइ । अले सरकारयाके केवल अज्याःगु जग्गाया संरक्षण यायेगु जिम्मा दइ, स्वामित्व दइमखु । थन सार्वजनिक जग्गा धायेवं स्वतः सरकारया स्वामित्वय् वनी धयागु कथं भ्रम ब्वलंकेगु कुतः जुयाच्वंगु दु । कामपा वडा नं २५ या खँ ल्हायेगु खःसा त्वाःछेँ थें हे सार्वजनिक जग्गाय् समुदायपाखें उपभोग यानाच्वंगु विप्लवी पुस्तकालय, जनचिकित्सालय, प्रदिप्त पुस्तकालय आदि दु । सम्मानित न्यायलयय् विचाराधीन मुद्दा सरकारी व सार्वजनिक जग्गायाबारे यक्व भ्रम समुदाय स्तरय् दयाच्वंगु दु । त्वाःछेँया जग्गाया बारे नं थ्व भ्रम दयाच्वंगु हे जुल । उकीं थुकीयाबारे जिल्ला व उच्च अदालतय् तकं मुद्दाया बहस पैरवी जुइधुंकूगु जुल । निगुलिं अदालतं थुकीयात सार्वजनिक जग्गा किटान यानातःगु दु । तर उकीया मतलव वडाया जग्गा खः वा वडाया स्वामित्वय् लाःगु धकाः स्वीकार यानातःगु मदु । थ्वहे विषयय् हानं २०७८ चैतय् सम्मानित सर्वच्च अदातलतं मुद्दायात दोहोरे यानाः स्वयेत अनुमति बिउगु खः । सर्वोच्चय् विचाराधीन मुद्दा जूगुलिं थुगु भवनय् छुं कथं स्यंकेगु ज्या मयायेत उच्च अदालतं छुं न्हि न्ह्यः जक महानगरपालिकाया नामय् निषेधाज्ञा जारी यानाबिउगु दु । न्याय व समानताया केन्द्र थाय्मदुस्थित त्वाःछेँ केवल त्वाःछेँ व उगु त्वाः वा वडाया दथुइ जक सीमित थाय् मखु । थ्व न्याय व समानताया केन्द्रविन्दु नं खः । ताःई तक नेपालभाषा मंकाः खलःया ज्याकू अन च्वनाः नेवाःतय्त मार्गनिर्देशन यायेगु ज्या याःगु खः । जातिय व भाषिक समानताया निंतिं जूगु अनेकौं अन्दोलनया शुरुवात व योजना अनं हे दयेकेगु ज्या जूगु खः । थौं जाति, भाषा वा राजनीति यानाच्वंपिं आपालं मनूतय्त समाजसेवाय् वयेत प्रेरणा बिउगु थाय् थ्व हे खः । नेपाल संवत्यात राष्ट्रिय संवत् कथं राज्यं स्वीकार याकेगु आन्दोलनया शुरुवात थनं हे जूगु खः । नेपाःया समग्र आदिवासी जनजातितय् मंकाः संगठन नेपाल आदिवासी जनजाति महासंघ थ्व हे त्वाःछेँय् पलिस्था जूगु खः । पञ्चायतया इलय् प्रजातन्त्रिक आन्दोलनया निंतिं ल्वाइपिं योद्धातय् निंतिं सेल्टर निसें कयाः भूमिगत जुइगु थाय् नं थ्वहे खः । उकीं नेपाःया न्याय व समानताया आन्दोलनया केन्द्रबिन्दु खः, थ्व त्वाःछेँ । दुने सहरय् दुहां वःगु डोजर महानगरपालिकां थ्वहे त्वाःछेँय् छाय् डोजर चले यात, छाय् मेथाय् मयात धयागु महत्वपूर्ण न्ह्यसः खः । महानगरपालिकां येँ देय्या मेमेगु थासय् डोजर चले यानाच्वंगु झीसँ खना । तर दुने शहरय् दुहां मवयाच्वंगु खः । वयात दुने सहरय् दुहां वयेगु लँपु मालाच्वंगु खः । थ्वहे कारणं नखः न्ह्यः महानगरं ९० न्हुया नोटिस बियाः फुक्कं छेँया लालपूर्जा निसें निर्माण सम्पन्नया भ्वँ कायेत उर्दि जारी याःगु खः । दुने सहर लागाय् आपाःसिया छगू कि छगू भ्वं पूर्णरुपं दयाच्वंगु अवस्थाय् मदु । छाय्धाःसा आपालं छेँय् महानरपालिकाया न्हूगु नियम वये न्ह्यः निर्माण जुयाच्वंगु खः । थज्याःगु इलय् यदि महानगरं नेवाःतय् आस्थाया केन्द्र जुयाच्वंगु थासय् डोजर चले याःसा उकिं थनया मनूतय् आत्मबल कुहांवइ धयागु वाःचायेकाः त्वाःछेँ स्यंकेगु कुतः जूगु खः । थुकीयात महानगरं दुने सहरय् डोजर चले यायेगु ‘लुखाः’ चायेकेत स्वःगु धायेफु । अन्त्यय्, सम्मानित सर्वोच्च अदालतय् विचाराधिन जुयाच्वंगु थ्व मुद्दाय् महानरपालिकां डोजर चले यायेगु स्वतः सर्वोच्चया अपहेलना खत । थौं झीसं कानुनीराजया खँ ल्हानाच्वनागु इलय् न्यायलययात तकं बेवास्ता यानाः थः सर्वेसर्वा कथं महानगरपालिकां यानाच्वंगु ज्यां कन्हय् नागरिकतय्त संविधानं बियातःगु अधिकार छगू लिपा मेगु यानाः हनन जुइगु खतरा दु । छखे महानगरपालिका दुने सहरय् डोजर चले यायेगु लँपु मालाच्वंगु । अले अज्याःगु लँपुयात व्यक्तिगत द्वन्द्व वा रिसइवीया हुनिं लुखा चायेकाबीपिं छम्ह निम्ह स्थानीयत नं झी हे दाजुकिजापिं लानाच्वंगुलिं थौं थ्व समस्या वःगु खः । झीसं लुमंके, म्हिगः पृथ्वीनारायण शाहं किपुली निक्वः तक आक्रमण याःगु इलय् नं त्याकेमफु । तर जब छम्ह नेवालं अन लुखा चायेकाबिल, पृथ्वीनारायणं युद्ध त्याकल । थौं त्वाःछेँया सवालय् नं अथेहे जुयाच्वंगु दु । महानगरपालिकाया नेतृत्व गुकथं दुने सहरय् दुहां वये धकाः स्वयाच्वंगु इलय् थनया लुखा चायेकाबीपिं खनेदत । झीसं बिचाः याये काय् मियाः च्यः न्यायेगु ज्यां झी सुयातं ग्वाहालि जुइमखु । हल्लाया भरय् मखु, दसीप्रमाणया लिधंसाय् ज्या जुइगु खःसा त्वाःछेँया समस्या नं याउँक समाधान जुइ, अले दुने सहरय् वयाः नेवाः समुदायया भूमि प्रति जुइत्यंगु डोजर आतंकपाखें नं पनेफइ । सकस्यां इलय् हे बिचाः याये ।"
https://nepalbhasatimes.com/48957,बिचाः,११४२ कौलाथ्व षष्ठी,‘येँदेय् म्हसीके’ छपुलु,"                                                         दया शाक्य न्हूगु संविधान २०७२ छ्यलेधुंकाः स्थानीय तहया न्हापांगु निर्वाचनलिपा नीस्वंगु स्थानीय सरकारया सक्रियताय् का.म.पा.या न्हूम्ह नायःभाजु विद्या सुन्दर शाक्यया नेतृत्वय् न्हूगु शिक्षा प्रणाली लागु याकेगु निर्णयकथं स्थानिय विषय ब्वंकेगु ब्यवस्था जूगु च्वछायेबहःगु ज्या खः । न्हापा स्थानीय तहलय् नेपालभाषा छ्यलेगु निर्णययात सर्वोच्चय् मुद्दा तःपिं न्याम्ह कपुत व कुलांगार सहित रोक तःपिं न्यायाधिशपिंतं न्हासं न्हय्कु लः त्वंके बीकथं थ्व निर्णय छगू उमिगु निंतिं न्हाय् त्वाःदःगु लु जुइफु । का.म.पा. लागादुने दर्ता जुयाच्वंगु गुलि नं स्कुल, सरकारी बाय् गैरसरकारी स्कुलय् ‘येँदेय् म्हसीके’ नामं पिहां वयाच्वंगु १–८ तगिंतकया सपूm छ्यलेमाः धकाः लागु याके बीगु अतिकं च्वछायेबहःगु ज्या खः । नेपालभाषा न्हना वनेत्यंगु इलय् स्थानीय विषय धकाः त्वहः तयाः भाषा ब्वंकेगु पलाः आवंलि सुनानं लिकाये मफयेक परन्तुतक न्ह्यानाच्वनी धयागु मनंतुने । उगु ईया सकल नगरसभाया दुजःपिं सकलें धन्यवादया पात्र खः । यक्व यक्व सुभाय् बियाः वय्कःपिनिगु नां न्ह्याबलें वडावासिपिंसं लुमंका च्वनेमाः । थुगु च्वसुया मू आज्जु धयागु ‘येँदेय् म्हसीके’ १ – ८ तगिं तकया सपूm दुवालाः थःगु नुगःखँ प्वंकेगु खः । थुगु च्यागुलिं सपूm गुगल ट्रान्स्लेशन पुचःया स्यल्लाःम्ह दुजः पासा विद्या दलिपाखें जिगु ल्हाती लाःगु खः । वय्कःयात यक्व यक्व सुभाय् । गुगल ट्रान्स्लेशन पुचःया सकल पासापिं आलुपालु नसाछेँय् औपचारिक ज्याझ्वः यानाः लःल्हानादीगुलिं उगु पुचलय् ब्वति कयादीपिं विगेन तुलाधर, पौभाः साय्मि, सुरेन्द्रभक्त श्रेष्ठ, नीतु डंगोल, लुमु श्रेष्ठ व विद्या दलिपिंत आपालं सुभाय् बियाच्वना । वय्कःपिनिगु श्रद्धां भय्ब्यूगु ज्याझ्वः न्ह्याबलें लुमंकाच्वने । वय्कःपिनिगु भाषा, साहित्य, संस्कृति नापं नेवाः म्हसीकायात गथे यानाः ल्यंकातये धयागु दुग्यंगु मतिना गुबलें सुपाः मवनेमा । अले न्हूपुस्तापिंत नं ग्वाका यंकेगु ज्याय् बः बियाच्वने फयेमा । फुक्कं सपूm सरसरति स्वयाबलय् सपूm तयार यायेत छम्ह ब्यक्ति मखु, पुचः हे दुगु जुयाच्वन । वय्कःपिं खः– रामप्रसाद सुवेदी, तारापति खरेल, मोतिराज खनाल, वरुणप्रसाद श्रेष्ठ, प्रा. डा. चुन्दा बज्राचार्य, प्रा. मदनरत्न मानन्धर, स.प्रा. पुष्प नारायण मानन्धर, नन्दकाजी श्रेष्ठ, काय बहादुर नेपाली, राकेश श्रेष्ठ, सन साय्मि, सिल्भा प्रधान, सुनिता मानन्धर, सरस्वती तुलाधर, सृजना शाक्यया नापनापं सुरेश किरण, अर्विन्द्रमान सिंह, एकाराम सिं, रेखा शाक्य व रेखादेवी श्रेष्ठपिनिगु अले लिपांगु तगिंया सफुती गुह्येश्वरी श्रेष्ठपिनिगु नं ग्वाहालि दुगु जुयाच्वन । वय्कःपिं सकसिनं थःथःगु थासं बियादीगु हःपालं हे थुगु सपूm पिदंगु खः धयागु खँ झीसं लुमंके माः । वय्कःपिं सकलें सुभाय्या पात्र भाःपिया च्वना । स्थानीय विषयया नामं नेपालभाषा ब्वंकेगु पलाः ल्ह्वनादीपिनिगु नां न्ह्याबलें लुमंका च्वनेमाः । येँ महानगरपालिकां हे सर्वाधिकार कयाः पिथंगु सपूmया कपिराइटया अनुमति मकासे हानं पिथने मज्यूगु सुचं बियातःगुलिं बजारय् माःकथं क्षतिपूर्ति याये मफतकि नक्कल पिकाये मदयेमा धकाः याःगु दुग्यंगु बिचाःया लिच्वः खः । न्हूगु शिक्षा नीतिकथं थ्व सपूmया तगिं १–८ तक जक महानगरपालिकाया अधिनय् दुगु अधिकार छ्यलाः लागु याःगु जुयाच्वन । थ्वयां च्वय्या तगिमय् नं छ्यलेगु निंतिं पहल याइपिं छथ्वः नेपालभाषा ह्यःमिपिं न्ह्यचिलाच्वंगु दयेमाः धकाः मनंतुना । ख ला, च्वय्या तगिं स्थानीय सरकारया लागा दुने मलाःगुलिं प्रदेश बाय् केन्द्रीय सरकारया खापा घ्वाराघ्वारा यायेमाःगु अवस्था वयेफु । तर खापा खनीपिं हे मालेत समस्या वयेफु । झी सजग जुयाच्वने माः । थुगु शिक्षा १ – १२ तक लागु यायेगुली शिक्षा मन्त्रालय गुलि तक सकारात्मक जुइ, आः हे अनुमान याये अःपु मजू । माननीय राजेन्द्र प्रसाद श्रेष्ठया पहलय् देशया शिक्षा प्रणालीइ राष्ट्रिय पाठ्यक्रम २०७६ अन्तर्गत स्थानीय पाठ्यक्रम ब्वंकेफइगु कानूनया घोषणा यायेधुंकाः लागु याःगु थुगु शिक्षा नीतिं येँ देसय् च्वनाच्वंपिं मस्त फुक्कसित थःगु भाय् ब्वनेगुपाखें बन्चित याये मज्यूगु खँ थन लुमंकेबहःजू । गैर नेवाः जुयाः नं नेवाःतय् बारे छाय् ब्वनेमाल धकाः पचिं धस्वाकीपिं दयेफु, तर उमित येँ महानगरपालिकादुने जीवन निर्वाह यायेगु मति दःसा स्थानीय विषयपाखें थः मस्तय्त छखे तये मज्यूगु तर्कसंगत खँ न्ह्यःने तयाः म्हुतुप्वाः ती फइगु तार्किक लिसः झीसं बियाच्वनेमाः । विकसित राष्ट्रया शिक्षानीतिकथं माध्यम भाय् व ऐच्छिक भाय् धकाः प्रावधान दयेका तःगु दइ । उकिं हे न्यायपालिकाय् थःम्हं सःगु भाय् न्ववाये दइगु व्यवस्था न्ह्याथासं दयाच्वनी । नेपालय् सलंसः दँ न्ह्यवंनिसें भाषा ख्यलय् जुयाच्वंगु दमनया हुनिं झीके थःगु अधिकार माः धकाः धायेत तकं चेतना शून्य जुइगु शिक्षा नीतिं गःपः तियाच्वंगु दु, थ्वपाखें झी सकलें सजग जुइमाः । गैर नेवाःतय्सं नेवाःभाय् ल्हानाक्यंगु स्वयेदःसा जक मिडियाकःमितय्सं नेवाः खँग्वः गथे उच्चारण यायेफइ धकाः स्वयेखनी । ‘येँयाः’तकं न्ववाये मसःपिं मिडियाकःमितसें नेवाःतय्त हिबाय् चबाय् यायेक तुच्छ मनस्थिति ब्वलंकीगु शिक्षा नीति दतले देय्या मनूत स्वतन्त्र धायेत अझ नं थाकुइ तिनि । थ्व समस्या लिपा लिपा मवयेमा धकाः झीसं मनंतुने । छगूगु तगिंया ब्वनेज्वलं स्वयाबलय् भाषा, नखःचखः, भेषभूषा, न्हिया न्हिथंया नसात्वँसा, क्वथाय् दइगु ज्वलं, मस्तय् लं, संस्कार, सम्पदा, शीप कला कौशल, ब्यवसाय, कुमार व कुमारी पुजा, स्वास्थ्य, सुचुकुचु, कासा व दकलय् लिपा ब्यक्ति म्हसीका अले नेवाः आखः च्वये सयेकेगु तरिका न्ह्यब्वया तःगु दु । प्रत्येक ब्वय् नेवाः खँग्वःयात जनसाधारणयात ध्वाथुइकेकथं खय्भासं नं अर्थ छ्यानातःगु बांलाः जू । मस्तसें नेवाः खँग्वः गुलितक न्ववायेफु थ्व हाथ्या जुइफु । नेवाः भाय् सयेकाः जागिर नयेदइमखु धयागु मनस्थिति दुपिंसं ला थ्व पलाःयात ब्यक्वःमिखां स्वइगु स्वभाविक हे जुइ, तर मस्त तःधी जुइधुंकाः मांबौपिंसं स्यना मब्यू धकाः न्वानाः धाइबलय् तिनि सियावइ– क्ष्त धबक तयय बितभ धकाः । स्कुलया शिक्षकत न्ह्यलं चालकि जक मस्तय्सं याकनं सयेकी, उमित छु स्यन व हे सयेका काइगु खः । छगू तगिंनिसें हे व्यक्ति म्हसीका धकाः थीथी ख्यःयापिं नेवाः व्यक्तित्व म्हसीके बीगु आजु ज्वनाः दुथ्याकातःपिं थुकथं दु– मास्टर जगत सुन्दर मल्ल, चन्द्रमान मास्के, संगीना वैद्य, अमर चित्रकार, वैकुण्ठ मानन्धर, चन्द्रकान्ता जोशी, चित्तधर हृदय, मोतिलक्ष्मी उपासिका, सिद्धिचरण श्रेष्ठ, भृगुराम श्रेष्ठ, शंखधर साख्वाः, धुँस्वां साय्मि, नारायण गोपाल, धम्मावती, कृष्णभाइ महर्जन, सत्यमोहन जोशी, शुक्रराज शास्त्री, माणिक मान चित्रकार, मदनकृष्ण श्रेष्ठ, विद्यावती कसाः, सिद्धिदास महाजु, महेन्द्र मल्ल, गंगालाल श्रेष्ठ, दयावीर सिंह कसाः, धर्मादित्य धर्माचार्य, पद्मरत्न तुलाधर, धर्मभक्त माथेमा, सिद्धिमुनि शाक्य, प्रेमबहादुर कंसाकार, निष्ठानन्द बज्राचार्य, डा. चुन्दा बज्राचार्य, चिनिकाजी ताम्राकार, सिद्धिनरसिंह मल्ल, जगत प्रकाश मल्ल, केशव उदास आदि व्यक्तिपिंत थीथी तगिमय् म्हसीके बीकथं दुथ्याकातःगु च्वछायेबहःजू । वय्कःपिनिगु देनं हे नेपाः म्हसियाच्वंगु खः । छगूनिसें न्हय्गू तगिंतक व हे विषयवस्तु दुथ्याकाः विविधता न्ह्यब्वयातःगु नं लुमंकेबहःजू । आः च्यागू तगिंया सपूm छकः बिस्कंकथं दुवाला स्वये । छगू तगिंनिसें निरन्तर रूपं ब्वनाः थहां वनीपिं मस्तसें च्यागू तगिमय् थ्यनकि अवश्य नं नेवाःभाय् तजिलजिया म्हसीका बारे यक्वं खँ सीकेधुंकल जुइ धयागु अनुमान यायेफु । उकिं थ्व धुंकाः गुंगू व झिगू अले प्लस टू थ्यनीबलय् भाषा जक मखु, साहित्यया नं यक्वं खँ सीके धुंकीगु खनाच्वना । च्यागू तगिंया विषयवस्तु न्ह्यब्वयेकथं दकलय् न्हापां भाषायात कयातःगु दु । च्यागू तगिं थ्यनेधुंकाः इमिसं गुलितक न्ववाये पैm, प्रयोगात्मक शैक्षिक पाठ दुथ्याका तःगु धाःसा मखना । भाय् धयागु छ्यलायंके माः, अले तिनि ताः ईतक लुमनाच्वनी । थौंकन्हय् विज्ञान व प्रविधिया आधारय् मस्त ब्वलना च्वंगुलिं छुं छुं विषय उकियात नं कःघानाः वनेदःसा ज्यू थें च्वं । ँष्चकत जबलम प्लयधभिमनभ कथं विज्ञानया खँ नं मस्तसें थःगु भासं सीके फइ । आः भाषाया ख्यःयात छकः दुवाला स्वये । च्यागू तगिमय् भाषा ख्यःदुने विभक्तियात न्ह्यब्वया तःगु दु । तर मुक्कं हे सरलकथं परिमार्जन यायेमाः थें जितः ताः । छाय्धाःसा, न्हय्गू तगिमय् कारक धकाः ब्याकरणया खँ दुथ्याकाः च्यागू तगिमय् विभक्ति धकाः दुथ्याका तःगु दु । वास्तवय् भाषा विज्ञानकथं कारक, विभक्ति व प्रत्यय (लितँसा) छगू हे खः । न्हापां नां (नाम) व नाप स्वानावइगु पुलिङ्ग (बाजाः), माजाः व छुटे मजुइक नाम खँग्वः निं म्हसीके बीमाः थें ताः । उकी स्वानावइगु बचन तःबचं व चिबचं (क्ष्लनगबिच, एगिचब)ि अले नांनाप स्वानावइगु म्ह व गु प्रत्यययात ध्वाथुइकाः जक कारकया खँ न्ह्यथने दःसा भाय्या मू सीके फइ थें ताः । कारक धयागु अर्थकथं जुइ, विभक्ति संरचनाकथं स्वाना च्वनीसा लितँसा (प्रत्यय) स्वानाः खँपुया अर्थ पूवंकी । थ्व भाषा सिद्धान्तया कथं न्ह्यागु भाषाय् नं दयाच्वनी । सुनां, सुयात, गन, गथे, छुकिं, गुबलय् धयागु खँ सीकेत कारक व विभक्ति छ्यलेगु याइ । अंग्रेजी भाषाय् प्रत्यय स्वानाः विभक्ति वइगुयात उपसर्ग ९एचभउयकष्तष्यल० कथं कयातःगु दु । तर एशियाली भासय् एयकत एयकष्तष्यल कथं दुथ्याका तःगु दु । उकिं– जि, जिं, जितः, जिकेय्, जिगु, जिम्ह, जिथाय् आदि म्हसीकाः जक मेमेगु खँ स्वानायंके दःसा अःपुक थुइका काइ थें ताः । वया म्ह्याचं (म्ह्याय्) चम्चां जिगु छेँय् जा नल– थें जाःगु सरल खँपुपाखें भाषाया मू मू खँ सीका कायेफइ थें ताः । थ्व खँपुयात मेमेगु भासय् नं अनुवाद यानातलकि स्यनामि व ब्वनामि निखलःसिनं याउँक थुइका काइ धयागु जिगु विश्वास दु । उकिं नां नाप स्वानावइगु लितँसा न्ह्यब्वयाः यासु (क्रिया)पाखें थः–कतःया (आत्म व पर) फरकपन नेपालभाषाया विशेषता खः । खय् भासय् थें पुरुषकथं क्रिया खँग्वलय् लितँसा हिली मखु । अथे हे च्यागू तगिंया निंतिं ताजिग्वः व विशेषण नं उलि हे महत्वं जाः । भाषाया खँ ल्हायेबलय् ब्यावहारिककथं दसु बियाः ध्वाथुइके माः थें ताः । मुक्कं सपूm व विषयवस्तु इब्यःकथं पाय्छि जूगु तायेका च्वना । लिच्वःकथं धायेगु खःसा येँदेय् म्हसीके– येँय् जक लिमकुंकूसे देय्न्यंक छ्यलेफइकथं छ्यलायंकेत वृहत रूपया सपूm तयार यायेमाःगु खँ लुमंकाः न्हूगु संस्करण याकनं पिहां वइ धकाः मनंतुना । शुभम् । च्वमि हलिं नेवाः दबूया संरक्षक खः"
