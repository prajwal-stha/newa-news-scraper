url,category,date_published,headline,news_text,date
https://nepalbhasatimes.com/6310,उसाँय,११३८ बछलागा द्वादशी ,कागति लः त्वनेगुया फाइदा,"# सुथय् खालि प्वाथय् कागति लः त्वनेगुलिं यक्व फाइदा याः । कागतिपाखें दइगु भिटामिन एं मिखाया ल्वय् लंकाबी । भिटामिन बीं पाचनशक्ति बल्लाकी, अले भिटामिन सीं रक्तविकार मजुइकाबी ।                                                         # दायेकागु लः छगू गिलास जायेकाः उकी कागति निगः तिसिनाः कागति लः दयेकादिसँ, अले ख्वाउँलकि त्वनादिसँ । सुथन्हापां न्हिं न्हिं थथे यानाः लछि तक त्वनाच्वन धाःसा हि सफा जुइ । थुकिं यानाः म्हया अंग अंग पतिकं फुर्ति थहां वइ । मिखा त्यय्लाना वइ । मानसिक दुर्बलता न्हनावनी, कपाः स्याइगु मजुयावनी । यक्व ज्या याःसां नं त्यानुइ मखु । थुकियात चिनि व चि ल्वाकमछ्यासे हे छघुतु छघुतु यानाः त्वनेगु यायेमाः । मालावन धाःसा कस्ति निगू चम्चा ल्वाकछ्याःसां जिउ । चिनि व चि आपाः नयेगु उसाँय्यात मनिं । असाध्य ल्वचय् तःन्हु तक मनसे च्वने धुंकाः जा नकी मखु । तर कागति लः भचा भचा यानाः त्वनाच्वन धाःसा ल्वगिया म्हं दूषित पदार्थ पिहां वनाः ल्वय् लनावनी । # थीथी ल्वचं मकयेका च्वनेत, स्वास्थ्य व शक्ति प्राप्त यायेत कागतिया रस व कागति लः भिटामिन सीया भण्डार खः । म्हय् भिटामिन सी मगातकि एनीमिया, साहा साहा स्याइगु, वाया ल्वय् पायरिया, मुसु दम आदि ल्वय् जुइफु । कागति लः त्वनेगु यानाच्वनकि थज्याःगु ल्वचं काचाक थी फइमखु । # सन्तरासि कुलयागु दक्वं फल गथेकि कागति, सन्तरासि व मुसुमय् भिटामिन सी यक्व हे दइ । थुलि बाहेक भिटामिन सीया छगू मेगु स्रोत अम्बः नं खः । तर अम्बःया भिटामिन सीं मेमेगु गुलिखे यौगिकलिसे ल्वाकज्यानाः छताजि तेज रसायन दयेकी, गुकिया कारणं अम्बलय् दुगु भिटामिन सीया लाभ म्हयात थुकिया सेवन ताःई तक यायेधुंकाः हे जक चूलाइ । थुकिया थ्याक्क अःखः सन्तरासि कुलया दक्वं सिसाबुसाय् दइगु भिटामिन तसकं अःपुक पचय् जुइ, अले याकनं फाइदा याइ । कागतिया विशेष महत्व थुकी दइगु भिटामिन सी अर्थात एस्कर्बिक एसिडया कारणं खः । कागति लखं शक्तिवर्धक ड्रिंक्स दयेकेगु प्यंगू विधि # ४० ग्राम किसमिस, खुगः मस्र्याबरां, खुगः पिस्ता बहनी बागू लिटर लः छगः खाःयागु थलय् तयाः फ्वयादिसँ । सुथय् छानय् यानाः नचुक निनाः हानं थुकी हे ल्वाकछ्यानाः छगू चम्चा कस्ति व छगः कागति तिसिनाः खालि प्वाथय् त्वनादिसँ । थुगु कागति लः टनिकं मानसिक व शारीरिक कमजोरी, त्यानुगु दक्वं मजुयावनी । # छगू कप क्वाःलः, सिंचि छप्तिचा, बेय्चि छप्तिचा, छगू चम्चा चिनि, झिफुति कागतिया रस, सियाः नीनातःगु जी छगू चम्चाया प्यब्वय् छब्व, दक्वं ल्वाकछ्यानाः त्वनादिसँ । थ्व तसकं साइ, अले थुकिं पाचनशक्ति व शारीरिक शक्ति थकाइ । थुकियात च्याया पलेसा त्वनेगु याःसा बांलाइ । थुपिं ल्वाकछ्यायेगु चीजत सवाः कथं व परहेज कथं अप्वः म्हो यायेजिउ । थ्व म्हं मफइबलय् नं त्वनेजिउ । न्हिं स्वक्वः तक त्वनाबिल धाःसा यक्व फाइदा जुइ । # स्वंगः छोहरा पु लिकयाः कुचा थलादिसँ । छगू गिलास लखय् थ्व छोहरा, झिंन्यागः किसिमिस, छगः कागतिया रस तयाः बहनी खुल्ला पल्लिइ तयादिसँ, सुथय् थ्व कागति लः त्वनादिसँ । छोहरा व किसमिस भपादिसँ । लगातार प्यला तक सेवन यानादिसँ । ख्वालय् न्याक्क हे चमक दयावइ । # छगू किलो चिनि, ३५० मिलीलिटर लः, निगः कागतिया रस– थ्व स्वतां चीज ल्वाकछ्यानाः, दायेकाः कापः छकुतिइ छानय् यानादिसँ । ख्वाउँलकि खाःया थल छगलय् जायेकाः तयादिसँ । थ्व चास्नी दछि तक स्यनीमखु । थुकियात सर्बत दयेकाः त्वनेगु यानादिसँ ।","May 12, 2018 02:30 AM"
https://nepalbhasatimes.com/6317,उसाँय,११३८ बछलागा द्वादशी ,"वात, पित्तल, कफया उपचार ः त्रिदोषनाशक उपाय –३","कफ दोष उपचार                                                          कफ दोषय् व्यक्ति सक्रिय जुयाच्वनेमाः । थुकिया निंतिं व्यायाम या, न्यासि जु अथवा थीथी मनूत नापलाः हुँ अथवा थीथी थासय् चाःहिउ हुँ, न्ह्यागु याःसां जिउ । मखुला धयागुसा कफ प्रकृतियापिं मनूतय्त अप्वः न्ह्यः वइ, अले इपिं अल्सि व निस्क्रिय जुइ । कफ प्रधान मनूत अपच व अरुचिं पीडित जुइ । थुकिं आउँ (पचय् मजुइगु विषालु पदार्थ)यात प्रेरित याइ । ल्ह्वनीगु ख्वाउँ चाइगु, न्हासं लः सुलुसुलु वइगु, एलर्जी, न्हाय् प्वाःतीगु इत्यादि थ्व हे कारणं जुइगु खः । कस्ति कफ शान्त यायेत दकलय् बांलाःगु चीज खः । खला थ्व चाकुसे च्वनी, अय्नं आयुर्वेदं थुकियात बांलाः हे तायेकू । सुख्खा मौसम वा गरमी स्वँया संकुचनया निंतिं बांलाः । ख्वाउँगु लः व प्याःगु थासय् च्वनादी मते, छाय्कि कफ थः हे ख्वाउँसे च्वनी । सुख्खा मालिस म्हया निंतिं बांलाः । नयेगु नसा प्वाः याउँगु व अःपुक पचय् जूगु जुइमाः । छाय्कि कफ प्रधान मनूतय्त याकनं याकनं ल्वचं थी । कफया असन्तुलनयात गथे यानाः थासय् हयेगु ? क्वय् न्ह्यथनागु थीथी खँ कफयात सन्तुलित यायेत ग्वाहालि याइ – # चाकुगु यक्व भपादीमते । चाकुगु नलकि कफ उत्तेजित जुइ अले थ्व सुगर व हाइ ब्लड प्रेसरया कारण जुइफु । # कफ शान्त याइगु आहार कयादिसँ । मल्ह्वंकेत कम नयेगु यानादिसँ । अप्वः नयेमाल धाःसा नये धुंकाः गंगु पालु अथवा सौफ न्ह्ययादिसँ, गुकिं नयेगु पचय् यायेत ग्वाहालि याइ । # सुख्खा भोजन, स्याउ, हलू कचिगु तरकारिं कफ प्रकृतियापिं मनूतय्त फाइदा याः । थुकी कफयात कम यानाः पाचनअग्नियात नियन्त्रित याइ । # धन्न्या (ग्वःसगं) व पालुयात लखय् दायेकाः भचा लुमुलुमु धायेक त्वनादिसँ । थुकिं कफयात शान्त याइ । # व्यायाम कफ प्रकृतियापिं मनूतय्त बांलाः, छाय्कि थुकिं अल्सि जुइके बीमखु । # सुम्क च्वनेगु व अप्वः द्यनेगु बानि त्वनादिसँ । # लुमुगु वसः पुनादिसँ । # क्वाःगु त्वनेगु पदार्थ त्वनादिसँ । वात, पित्त, कफ असन्तुलन मजुइकेत  थुलि खँय् ध्यान तयादिसँ– # सुथसिया ज्यःनां न्हिनसिया १ निसें १ः३० तक यानादिसँ । छाय्कि थ्व पित्तया ई जुइ, गबलय् पाचक अग्नि गाक्क दइ । # च्या वा कफि त्वनेगु नं बांलाः मजू । छाय्कि थुकि पाचनतन्त्रयात कमजोर दयेकाबी । कफिइ क्याफिन व च्याय् टेनिन दइ । थुपिं नितां पदार्थं शरीरयात प्रभावित यानाः आतापुतिइ आइरन तत्वया अवशोषणय् पंगः थनाबी । # जा नये धुंकाः १०–१५ मिनेट झासु लनेमाः । सुम्क च्वनादिसँ वा भतिचा इरुथिरु जुयादिसँ । थुकिं पचय् यायेत ग्वाहालि याइ । # बेलि यायेबलय् ६ निसें १० बजे तकया ई कफया ई जुयाच्वनी । अथे जुयाः प्वाः त्यंक नयेमजिउ । खमीर दुगु नसाज्वलं दक्वं हे कफ असन्तुलन जूपिंत मजिउ । गथेकि पाउँगु, क्रिम, धौ, पनीर, गुकिं पाचनयात कमजोर यानाबी । # तरकारीया ताजा रसं स्वास्थ्ययात बांलाकी । # बहनी १० बजेतक अथवा वयां न्ह्यः हे द्यंसा बांलाः । छाय्कि थ्व कफया ई खः, अथे जुयाः याउँक न्ह्यः वइ । थुकथं यदि छिं वात, पित्त, कफया सन्तुलन व असन्तुलनया चक्रयात बांलाक थुइकेफत व थःगु जीवनचर्यायात आयुर्वेदया सिद्धान्त कथं दयेकेफत धाःसा निश्चित रुपं छि ल्वय् मजुइकाः ताःआयु म्वायेफइ ।","May 12, 2018 03:10 AM"
https://nepalbhasatimes.com/6668,उसाँय,११३८ अनलाथ्व चौथी,झीत ल्ह्वंकीगु न्याता कारण,"धाइ, ल्ह्वंम्ह मनू गंसि जुइगु खःसा मानसिक शक्ति आवश्यक जुइ, तर शोधकर्तातय् धापू धाःसा थथे मदु । उमिगु धापू कथं मनूतय्त ल्ह्वंकीगु न्याताजि कारण थुकथं दु ।                                                         १. माइक्रोब्स म्हो जुलकि जिलियन व जेकी निम्ह नापं बूपिं जुम्ल्याहा तःकेहेँपिं खः । तर छम्हेसिया तौल मेम्हेसिया स्वयां ४१ किलो म्हो दु । ट्विन रिसर्च युके स्टडीया प्रोफेसर टिम स्पेक्टरं निम्ह तःकेहेँपिंत वंगु नीन्यादँ न्ह्यवं निसें जाँच यानाच्वंगु दु । वय्कःया कथं निम्हेसिया दथुइ तौलया अन्तर दुगु छगू तःधंगु कारण उमिके दुगु सुक्षम अर्गेनिज्म माइक्रोब्स खः, गुगु आतापुतिइ दइगु खः । स्पेक्टरं धयादी, ‘छि थःम्हं छुं नयेबलय् थः याकःचां जक नयाच्वंगु जुइमखु, सछिगू खर्ब माइक्रोब्सयात नं नसा चूलाकाच्वंगु दइ ।’स्पेक्टरं निम्हं तःकेहेँपिनि मल (दिसा) जाँच यानास्वःबलय् लुइकल कि गंसिम्ह केहेँम्ह जिलियनया म्हय् बिस्कं बिस्कं कथंया माइक्रोब्स दु । तर ल्ह्वंम्ह ज्याकिया म्हय् अथे तःताजि कथंया माइक्रोब्स मदु । थ्यंमथ्यं थज्याःगु हे न्याद्वःगू प्याटर्न खंकादी धुंकूम्ह प्रोफेसर स्पेक्टरया निष्कर्ष दु, ‘गुम्ह मनूयाके गुलि अप्वः थीथी ताजिया माइक्रोब्स दइ, व उलि हे गंसि जुइ । तर सुं मनू ल्ह्वंसा उकिया मतलब थ्व जुइफु कि वयागु म्हय् गुलि तःताजिया माइक्रोब्स माःगु खः, उलि तःताजि माइक्रोब्स मदु ।’ थज्याःगु अवस्थाय् यदि फाइबर यक्व दुगु नसाज्वलं नल धाःसा माइक्रोब्सया ताजि अप्वयेकेफइ । थुकिया निंतिं यक्व फाइबर दुगु अंगूर, पासि, ब्रोकाउली, गाजर, थीथी केँ, बरां आदि नयेफइ । २. जीन नं छगू कारण छिं खनाच्वंगु हे दयेमाः कि सुं छम्हेसिनं गंसि जुइगु निंतिं नये त्वनेगुलिइ तसकं ध्यान बियाच्वंसां वं थःगु तौलयात नियन्त्रण हे यायेफयाच्वंगु दइमखु । गुलिं धाःसा छुं हे मयाःसां गुबलें ल्ह्वनी हे मखु ।प्रोफेसर सदफ फारुकीं धयादी, ‘छिगु जीनय् छुं गडबडी मदुसा थ्व छिगु निंतिं भाग्य हे खः । छाय्धाःसा मनूतय् तौल अप्वयेकेगु निंतिं जीनया नं तःधंगु भूमिका दु धयागु खँ सीदयेधुंकूगु दु । जीनय् छुं गडबडी दत धाःसा उकिं छितः ल्ह्वंकेत ग्वाहालि यानाच्वंगु दइ ।’जीनं हरेक मनूयात वयागु पित्या, गुलि नयेगु, छु नयेगु धयागु फैसलाय् लिच्वः लाकाच्वंगु दइ । छिं गुलि याकनं क्यालोरी खर्च याइ धयागु नं जीनय् हे निर्भर जुयाच्वंगु दइ । अथेहे जीनं हे झीगु तौलयात गुकथं कायेगु धयागु नं क्वःछि । थज्याःगु जीन म्होतिं सछिगू दु, गुकी मध्ये एमसीआर ४ जीन नं छगू खः ।क्याम्ब्रिज युनिभर्सिटीया वैज्ञानिकतय् धापू कथं मांअबुपाखें वःगु जीनं झीगु म्हया तौल नियन्त्रण यायेगुली ४० निसें ७० प्रतिशत तक प्रभाव लाकाच्वंगु दइ । वैज्ञानिकतय् कथं द्वःछिम्ह मनू मध्ये छम्हेसिया एमसीआर ४ जीनया स्वरुप स्यनाच्वंगु जुइ । थ्व जीनं हे छिगु दिमागय् पित्याःयात नियन्त्रण यायेगु व पित्या अप्वयेकेगु ज्या याइगु खः । थ्व जीनय् गडबडी दुम्ह मनूयात अप्वः नये पित्यनाच्वनी, अथेहे दाः दुगु नसा नये ययेका बियाच्वनी । ३. छु इलय् छु नयेगु ? छितः छगू धापु लुमं जुइमाः कि सुथय् कौला जुजुया थें, न्हिनय्या तुच्चा सामन्तं थें व बहनीया बेली गरिबं थें यायेमाः । ओबेसिटी विशेषज्ञ डा. जेम्स ब्राउनं धयादीगु दु, झीसं गुलि लिबाक्क नयेगु याइ, उलि हे तौल थहां वनीगु सम्भावना अप्वइ । चान्हय् झी म्हो जक सक्रिय जुइ, उकिं चान्हय् नसा बांलाक पचे जुइमखु । तर मू खँ छु धाःसां थुकिया स्वापू झीगु म्हया आन्तरिक ‘बडि क्लक’ लिसे दयाच्वनी ।वय्कलं धयादी, ‘झीगु म्हं चान्हय् स्वयां न्हिनय् अप्वः क्यालोरीया पाचन बांलाक याइ ।’ थ्व हे कारणं गुपिं मनूत शिफ्टय् वा लाःलाःगु इलय् ज्या याइ, उमिसं ल्ह्वनीगु समस्याया समाना यायेमाली । चान्हय्या इलय् झीगु म्हं दाः व चिनी पचे यायेत संघर्ष यानाच्वनी । उकिं तौल म्हो यायेगु खःसा बहनी न्हय्ताः ई स्वयां न्ह्यः हे झीत न्हिछिया निंतिं गुलि क्यालोरि माःगु खः उलि नये सिधयेकेमाः ।डा. ब्राउनया कथं वंगु छगू दशक न्ह्यवनिसें बेलायतय् बहनी नयेगु औसत ई सनिलया ५ बजे पाखें थहां वनाः १० बजे जूवंगु दु । थुकिया लिसें ओबेसिटीया स्तर नं थहां वंगु दु । तर थौंकन्हय् तनावपूर्ण जीवनशैली व सिफ्टय् ज्या यायेमाःसां छिं तौल म्हो यायेत छुं छुं ज्या यायेफइ । डा. ब्राउनं धयादी, ‘सुथय् कौला मयायेगु वा टोस्ट जक नयाः गाकेगु बिल्कुल हे यायेमजिउ । थुकिया पलेसा प्रोटिन व दाः दुगु भोजन गथेकि ख्येँ व कःनि, छ्व थेंज्याःगु अनाजया टोस्ट नयेमाः । गुकिं छिगु प्वाः जायाच्वंगु महसुस याकातइ । ४. न्ह्यपुयात चाःहिकी बिहेवियर साइन्टिस्ट ह्युगो हार्परया कथं छिं थम्हं नयागु क्यालोरीया हिसाब किताब यानाच्वनेगु स्वयां नये त्वनेगु बानीइ हिउपाः हःसा यक्व बांलाइ । उदारहणया निंतिं छिं थःगु मानसिक शक्तिया बलं अज्याःगु नसाज्वलं मनयेगु कुतः यायेगु स्वयां अज्याःगु नसाज्वलं मस्वयेगु यात धाःसा अझ अप्वः प्रभावकारी जुइ । थुकिया निंतिं छिं थःगु किचनय् मनिंगु स्न्याक्सया पलेसा सिसाबुसा न्ह्यःने तयातयेफइ । अथेहे टिभी स्वयेबलय् थःगु न्ह्यःने बिस्कुटया पुरा प्याकेट हे तयातयेगु पलेसा बिस्कुटयात थःत गाछि छपा प्लेटय् जक तयातयेगु याये । डा. हार्परया कथं थःम्हं नयेगु वस्तु ५–१० प्रतिशत म्हो जूगु मनूतय्सं वाः हे चाइमखु । ५. हारमोन्सया भूमिका बेरियाट्रिक सर्जरीया सफलता सुयागु प्वाः चिग्वः यायेगुलिं जुइमखु । थुकिया सफलता ला अज्याःगु हारमोन्सय् हिउपाः हयेगु खः, गुकिं झीत नयेपित्याके बीगु यानाच्वनी ।झीत नयेपित्याकीगु ज्याय् झीगु म्हय् च्वंगु हारमोन्सं प्रभावित यानाच्वनी । बेरियाट्रिक ट्रिटमेन्टं झीगु म्हय् अज्याःगु हारमोन्स दयेकाबी, गुकिं झीत नये पित्याकेगु महसुस याकेबीमखु । ओबेसिटी उपचारया थ्व दकलय् प्रभावकारी उपचार खः । तर थ्व तःधंगु अपरेशन खः, गुकिं प्वाःया साइज ९० प्रतिशत तक म्हो यानाबी, अले थ्व उपचार अज्याःपिंत जक यायेफइ, गुमिगु बीएमआई म्होतिं नं ३५ दइ ।इम्पेरियल कलेज लन्दनया शोधकर्तातय्सं आतापुति दइगु अज्याःगु हारमोन्सया रचना याःगु, गुकिं थ्व अपरेशन लिपा पित्याः चाइगुली हिउपाः हयाबी । थ्व अपरेशन याःपिं विरामीयात न्हियान्हिथं थ्व हारमोन्सया इन्जेक्सन बी ।डा. ट्रिसिया टेनया कथं थ्व अपरेशन लिपा विरामीयात पित्याः चाइगु म्हो यानाबी, गुकिं नयेगु म्हो जूवनी । थुकिं यानाः २८ न्हुया दुने २ निसें ८ किलो तक म्हो जुइ ।  बिबिसी","May 19, 2018 02:05 AM"
https://nepalbhasatimes.com/7337,उसाँय,११३८ अनलागा चौथी,लैं या फाइदा व उकी दुगु वासःया गुण,"सलाद व तरकारीया रुपय् लैंया छ्यलाबुला न्ह्याथासं जू । लैं बँया तःलय् कन्दया रुपय् उत्पन्न जुइगु खः । बँया द्यःने लैंया वाउँगु हः खनेदइ । लैंलय् प्रोटीन, क्याल्सियम, आयोडिन व आइरन यक्व हे मात्राय् दु । लैंलय् भिटामिन ‘ए’, ‘बी’ व ‘सी’ नं दु । चिकुलां लंै बजारय् भख्खः जुइक वइ । अथेला थौंकन्हय् न्ह्यागु मौसमय् नं लैं न्यायेगु दयेधुंकल ।                                                         आयुर्वेदय् धयातःकथं लैं नयागु पचय् याइगु, त्रिदोषनाशक अर्थात वात, पित्त, कफ नाश याइगु, गरम याइगु व पालुपालु धाःगु जुइ । लैंयात घ्यलय् दयेकाः नल धाःसा थुकिया त्रिदोषनाशक गुण अप्वः जुयावइ । बूगु लैं नयेबलय् हानि जुइगु सम्भावना दु अथे जुयाः लैं कचिगु हे नयेमाः । लैं नयेबलय् प्वाथय् दायाच्वंपिं किमि कुहां वइसा अलःकै नं सुनावनी । लैंलय् क्याल्सियम यक्व हे दु, अथे जुयाः क्वँय् व वा बल्लाकेत थुकिं ग्वाहालि याइ । लैंया हः (ख्वाखः) या रस त्वन धाःसा पथरीं यानाः च्वफाये थाकुयाच्वंगु लनी । हि सफा याइ । लैंया तरकारि दयेकाः नल धाःसा कफ व वायु विकार थिक जुइ । लैंया पु (केपु)यात वासःया रुपय् छ्यलेजिउ । लैंपुयात लखय् तयाः दायेकाः, छानय् यानाः त्वन धाःसा पथरी ल्वय् लनावनी । लैंहः (ख्वाखः) न्ह्ययाः नल धाःसा वाया थीथी समस्या ज्यनी । गाजर व लैंया रस ल्वाकछ्यानाः त्वनकि यक्व हे फाइदा याः । लैंयात वासःया रुपय् थुकथं छ्यलादिसँ – # लैंया रसय् कागतिया रस व सिंचि ल्वाकछ्यानाः सेवन यात धाःसा प्वाः स्याःगु व ग्यास लनावनी । # जा नयेबलय् लैंया सलादय् कागति तिस्सिनाः नयाबिल धाःसा पाचनक्रिया तेज जुइ । # ५० ग्राम लैंया रुसय् सिंचि व मलय्चुं ल्वाकछ्यानाः न्हिं न्हिं सुथय् व बहनी त्वनाबिल धाःसा प्वाथय् दायाच्वंपिं किमित व मेमेपिं कीत नष्ट जुइ । # लैंया हः (ख्वाखः) यागु रसया सेवन यात धाःसा पित्त विकार मदयावनी । # लैं तानाः उकी सिंचि तयाः बहनी खुल्ला थासय् तयादिसँ । सुथय् दनाः शीतं गायाच्वंगु लैं नल धाःसा अलःकै लनावनी । हलूलिसे लैं नल धाःसां नं अलःकैचय् फाइदा हे जुइ । # लैंया रस ३० ग्रामया मात्राय् न्हिं स्वक्वःप्यक्वः त्वनाबिल धाःसा पथरी च्व लिसें पिहां वइ । लैंलय् क्षारता थुलि यक्व दइ कि उकिं पथरीयात हे नायेका बी । हःलिसे लैंया रस पिकयाः छगू गिलास रसय् छगः कागति, छगू चम्चाया प्यब्वय् छब्व मलय्चुं ल्वाकछ्यानाः न्हिं न्हिं त्वनादिसँ । थथे तःन्हु तक हे त्वनादिसँ । # लैंया १५० ग्राम रसय् मिश्री ल्वाकछ्यानाः सेवन यात धाःसा अम्लपित्त, एसिडिटीइ यक्व फाइदा जुइ । अले पाउँक धक्काः वयेगु नं दिनावनी । # लैंयागु पु (केपु)या चुं सुथय् बहनी ३–३ ग्राम मात्राय् लःलिसे सेवन यात धाःसा मिसातय् महिनावारी जुइबलय् वइगु पंगः चिलावनी । # लैंया क्यातुगु हः न्ह्ययाः रस घुर्कल धाःसा हिकु वयाच्वंगु दिनावनी । लैंया रस भचा क्वाकाः त्वनाबिल धाःसां नं हिकु वःगु दिनावनी । # हारमोन्सं यानाः ख्वालय् यक्व हे स्यःकै वल धाःसा सुथसिया इलय् लैं व उकिया क्यातुगु हः न्ह्ययाः नयाबीगु यायेमाः । लैंया रस नं सेवन यायेफु । # म्हासुल्वय् खास यानाः लीभरं (स्येँ) खराब जुयाः जुइगु खः । उकिं म्हासुल्वय् जुइबलय् लैं नयाबीगु यायेमाः । लाभ जुइ । लैंयागु हःया १०० ग्राम रसय् चिनि ल्वाकछ्यानाः सुथन्हापां त्वनाबिल धाःसां नं म्हासुल्वचय् फाइदा याइ । अथे हे लैंया रसय् तुया रस ल्वाकछ्यानाः सुथय् व बहनी त्वनाबिल धाःसां नं म्हासुल्वय्यात फाइदा जुइ । # विषालु किलं न्यात धाःसा अन न्याःथाय् लैंया रस पानाबीगु व लैंया रस त्वंकाबीगु यात धाःसा विषया प्रभाव म्हो जुइ । हियूगु व स्याःगु नं लनावनी । # ग्यासया विकृतिं पीडित मिसामिजंतय्त जा नये धुंकाः लैंया रसय् कागतिया रस व सिंचि ल्वाकछ्यानाः त्वंकाबिल धाःसा यक्व हे फाइदा जुइ । # अजीर्ण ल्वचं यानाः जुइगु बान्ताय् लैंया रसय् पिपीया चुं ल्वाकछ्यानाः त्वनाबिल धाःसा फाइदा जुइ । # हाइ–ब्लडप्रेसरं पीडित मिसामिजंतय्सं लैंया सलाद व रसया सेवन न्हिं न्हिं यायेमाः । लैंया क्यातुगु हः न्ह्ययाः नल धाःसां नं फाइदा जुइ । # सुथन्हापां छुं मनसे लैं नयाबिल धाःसा दूषित पित्त थिक जुइ । # लैंयागु पु (केपु) निनाः उकी कागतिया रस ल्वाकछ्यानाः पानाबिल धाःसा दाद व चासुगु लनी । # लैंयागु पु (केपु) लखय् दायेकादिसँ । लः बछि सुपाः वनकि छानय् यानाः त्वनादिसँ । थथे यातकि पथरीया ल्वय् याकनं लनावनी । # किड्नीया अक्षमता, पिसाब बन्द जुइगु अथवा गर्मी, कब्जियत आदिं यानाः च्व वयेगु बन्द जुल धाःसा बागू चम्चा केपु निनाः छगू गिलास लखय् तयाः, उकी छगू कपया प्यब्वय् छब्व कप लैंया रस ल्वाकछ्यानाः छानय् यानाः त्वनाबिल धाःसा च्व बांलाक वइ । हियू नं मजुयावनी । # लैं नयेधुंकाः चाकु छकूचा नयाबिल धाःसा धक्काः तयेबलय् लैं नवइमखु, चाकु नये धुंकाः छुं भचा ख्वाखः नं भपियादिसँ । # पौरुषग्रन्थि प्रदाह (एचयकतबतष्तष्क) अर्थात हिइसे च्वन धाःसा निगू कप लैंया रसय् स्वंगू चम्चा कस्ति ल्वाकछ्यानाः न्हिं न्हिं त्वनेगु यानादिसँ । # लैंलय् यक्व हे अप्वः फाइबर दइ । थुकिं सुगर नं अप्वयेकी मखु । अथे जुयाः लैं चिनिल्वय् दुपिनिगु निंतिं आदर्श तरकारि खः । # सर्दि व मुसुपाखें मुक्ति कायेगु खःसा लैंयागु रसया सेवन यानादिसँ । # त्यानुगु लंकेत व न्ह्यः क्वातुक वयेकेगु ज्याय् लैंनं विशेष योगदान यायेफु । हाइ ब्लडप्रेसरयात शान्त यायते नं लैंनं ग्वाहालि याः । # लैंसुखूया काढा दायेकाः जी व चि तयाः सेवन यात धाःसा मुसु वःगु लनीगु जक मखु, दम वयाच्वंगु दःसां फाइदा याइ । # न्हिं न्हिं लैं नयेगु यानाच्वन धाःसा म्हया छ्यंगू फ्वफ्वः धाइमखु । लैंया रसय् उति हे मात्राय् कागतिया रस ल्वाकछ्यानाः ख्वालय् बुलाबिल धाःसा ख्वाः यचुपिचु धायाः बांलानावइ । # लैंनं म्हया तौल क्वकायेत नं ग्वाहालि याः । #ख्वाः बांलाकेत लैंया फेसमास्क नं यक्व ज्यावः । छ्यंगूया थीथी ल्वचय् यदि ख्वाखः व केपु छथासं तयाः निनाः लेप तयाबिल धाःसा थ्व ल्वय् मदयावनी । # लैंनं छ्यंगूयात प्याकातयेत नं ग्वाहालि याइ । कचिगु लैं छ्यानाः छिं थुकिं थःगु ख्वाः सफा यायेफइ । थुकिं बांलाःगु फेसप्याकया रुपय् ज्या याइ । लैंनं सुख्खा छ्यंगू, स्यःकै, तुयूगु व मेमेगु चातः व ध्वः सीदइगु थेंज्याःगु छ्यंगूया समस्या मदयेकेत ग्वाहालि याइ । सावधान # लैं गरम चीज खः, अथे जुयाः थ्व आपाः नलकि थुकिं हानि नं यायेयः । उकिं शुरुइ भचा भचा नयेगु व बुलुहुं मात्रा अप्वयेका यंकेगु यायेमाः । # दुरुलिसे लैं नयेमजिउ । लैं नयेगु पाय्छि ई तिन्हिनय् खः । लुमंकादिसँ, छुं नं कचिगु तरकारि, जूस कचिगु फल आदि न्ह्याबलें न्हिनय् हे नयेगु यायेमाः । थथे जुल धाःसा पचय् यायेत छता ला ई यक्व दइ, मेता थुकिं कफ दयेकी मखु । बहनी पाचनक्रिया सुस्त जुइ । अथे जुयाः बांलाक बूगु जक नयेगु यायेमाः, व नं कम जक । धाथें ला आयुर्वेदय् धयातःकथं नयागु नसा पचय् यायेत माःगु जठराग्निया स्वापू सूद्र्यःलिसे दु । अथे जुयाः निभाःद्यः बी धुंकाः न्ह्यागु नःसां व न नये थें हे जुइ । एजेन्सीया ग्वाहालिं निरा महर्जन","June 02, 2018 02:15 AM"
https://nepalbhasatimes.com/7024,उसाँय,११३८ अनलाथ्व द्वादशी ,लौका व लौकाया जूसया फाइदा,"लौका काचाक स्वयेबलय् सिसि थें च्वनी । अथे जुयाः न्हापायापिं मनूतय्सं थुकियात गंके धुंकाः दुने फ्वाकाः यानाः थुकिया सिसि थें च्वंगु थलय् लः, अय्लाः आदि थनातइगु खः । सायद अथे जुयाः हे अंग्रेजी भासं लौकायात बोटलगार्ड (द्ययततभि न्यगचम) धाःगु जुइमाः ।                                                         लौका छताजि तरकारि खः, तर थ्व तरकारि जक मखु शरीरयात ल्वय् रुपिं जंजालं मुक्त याइगु वासः नं खः । खला लौका तरकारि अप्वःसिनं नये मययेकू, छाय्कि इमित थुकिया सवाः यः मजू । तर लौकां झीत यक्व हे फाइदा याः, अथे जूगुलिं मसाःसां थ्व नयेगु यायेमाः । लौकाया रस ज्वर, मुसु, प्वाःया ल्वय्, नुगःया व मचाछेँया थीथी ल्वय्यात वासः खः । प्रति १०० ग्राम लौकाय् ९६.१ प्रतिशत लः, कार्बोहाइड्रेट २.५, प्रोटिन ०.२, चिल्लो ०.१, फाइबर ०.६ प्रतिशत दइ । अथे हे प्रति १०० ग्राम लौकाय् सोडियम १.८, म्याग्नेसियम ५.०, पोटाशियम ८७.०, क्याल्सियम २०.२, सिजः ०.३, न ०.६, फस्फोरस १०, गन्धक १०, भिटामिन बी १०.०३, भिटामिन सी ६.० मि.ग्रा.या मात्राय् दइ । १०० ग्राम लौकां झीत १२ क्यालोरी ऊर्जा चूलाइ । लौकाया रस दयेकेगु विधि लौका बांलाक सिलादिसँ, अले ख्वलालिसें तुं ल्वहंमाय् तयाः छ्यानादिसँ । उकी च्याहः तुलसी, खुहः नवःघाँय् नं तयाः मिक्सिइ तयादिसँ । निने धुंगु लौका छक्वः मलमल कापतय् प्वःचिनाः तिस्सिना कयादिसँ । थुकथं पिहां वःगु रसय् प्यंगः मलय् निनाः तयादिसँ । छगू ग्राम सिंचिचुं नं तयादिसँ । लौकाया रसया मात्रा १५० मि.ली. दयेमाः । थुकी १५० मि.ली. लः ल्वाकछ्यानाः ३०० मि.ली. दयेकादिसँ । लुमंकादिसँ, लौकाया रस न्ह्याबलें ताजा रस दयेकाः हे त्वनेमाः । लौकाया सवाः खाइसे च्वंसा गबलें नं त्वनादीमते । न्हापालाक छप्तिचा कयाः त्वनादिसँ, खायूसा वांछ्वयादिसँ ।जा नये स्वयां ४–५ मिनेट न्ह्यः अथवा जा नयाः घौछि लिपा न्हिं स्वक्वः सुथय्, न्हिनय् व बहनी द्यने त्ययेकाः त्वनादिसँ । लौकां ठण्डी याइ । अथे जुयाः सेखं चायाच्वंबलय् त्वनादीमते । चिकुलां नं त्वनादीमते । त्वने हे माःसा सुंपालु व मलय् तयाः त्वनादिसँ । सुयातं लौकाया रसं छुं कथं हानि याः धयागु खःसा वं अंगूर वा अनारया रस ल्वाकछ्यानाः त्वनेफइ । लौकाया रसं याइगु फाइदा म्हय् लः मगाःसा ः  बान्ता, झारा व तसकं ज्वर वःगु आदि कारणं म्हय् लः मगात धाःसा लौकाया रस व नैंक्याःलः उलि उलि हे ल्वाकछ्यानाः प्रत्येक २० मिनेटय् बागू बागू कप त्वनेगु यानाच्वन धाःसा लः मगाइगु जुइमखु । प्वाःया ल्वय् ः  छगू कप लौकाया रस सुथय् खालि प्वाथय् न्हिं न्हिं त्वनेगु यानाच्वन धाःसा प्वाःया दक्वं हे सामान्य ल्वय् व कब्जियत लनावनी ।ताःई तक थुकथं हे लौकाया रस त्वनाच्वन धाःसा प्वाः थिक जुयाच्वनी । पालितः हियूसा ः  लौका तानाः थुकिया पेस्ट दयेकाः बुलाबिल धाःसा पालितः हियूगु लनावनी । लौकाया रस पानाबिउसां जिउ । छ्वाल्लुक झारा जूसा ः  लौका नचुक छ्यानाः लः भचा तयाः दायेकादिसँ । अनंलि धौ बांलाक संकाः उकी दायेकागु लौकायात भतिचा तिसिनाः ल्वाकछयानादिसँ । अनंलि उकी सिंचि, सियातःगु जी, मलय्चुं ल्वाकछ्यानाः न्हिं स्वक्वः भपादिसँ । मानसिक तनाव ः  बागू कप लौकाया रसय् निगू चम्चा कस्ति ल्वाकछ्यानाः द्यने त्ययेकाः त्वनाबिल धाःसा तनावपाखें मुक्ति दइ । तं नं क्वलाइ । कथु स्याःसा ः  छगू गिलास लौकाया रसय् निगू चम्चा कस्ति ल्वाकछ्यानाः त्वनानाबिल धाःसा कथु स्याःगु लनावनी । चिनिल्वय् ः  लौकाया रसय् चि भचा तयाः त्वनादिसँ । सलादया रुपय् कचिगु लौका नं नयेजिउ । प्वाथय् दइबलय् ः  लौका मचाछेँ सम्बन्धी विकारय् लाभदायक जू । अथे जुयाः गुपिं मिसातय् बारम्बार हि कुहां वइगु वा मचा कुहां वइगु जुयाच्वनीगु खः । इमिसं प्वाथय् दइबलय् छुं न्हि तक लौका तरकारिया रुपय् अथवा रसया रुपय् सेवन याये हे माः । थुकिं मचाछेँ बल्लाकी । प्वाथय् दुम्ह मिसायात तागत बी । लौकाया रस अथवा तरकारि नल धाःसा प्वाथय् च्वंम्ह मचायात नं पोषण दइ । थुकिं यानाः स्वस्थ व पाय्छि तौल दुम्ह मचाया जन्म जुइ । वा स्याःसा ः  लौका ७५ ग्राम, लाभा २० ग्राम, नितां निनाः १ लिटर लखय् दायेकादिसँ । लः बछि सुपाः वनकि छानय् यानाः कुल्ला यानादिसँ । वा स्याःगु लनावनी । गंसि यायेत ः  अथे ला लौकां तौल वा दाः कम जुइ धयागु छुं नं वैज्ञानिक दसि मदु, तर अनुभवीतय्गु दावी दु कि लौकाया रसं तसकं ल्ह्वंपिंत गंसि जुइकेत ग्वाहालि याः । थुकिया निंतिं छिं ताजा लौकाया ख्वला तुलादिसँ । अनंलि दुनेया दुयःयात जूसरय् तयाः ति पिकयाः सुथय् खालि प्वाथय् त्वनादिसँ । थुगु रसय् दुगु आइरन, पोटाशियम व मेमेगु खनिज तत्वं शरीरयात फाइदा याइ, अले ल्ह्वंगुयात नं म्हो याइ । छ्यं स्याःसा ः  लौका निनाः कपालय् लेप तयाबिल धाःसा गर्मीं यानाः छ्यं स्याःगु लनावनी । तसकं ज्वर वःसा ः  तसकं ज्वर वल धकाः ग्यानादी मते । तसकं ज्वर वइबलय् पालितःलय् लखं छ्यापछ्याप यानाः लौकाया पेस्टं बुलादिसँ । थुकिं ज्वरया गर्मी कुहां वयाः हल्का जुइ । पालितः हियूगु नं क्वलाइ । छ्यंगूया ल्वय् ः  लौकायागु रसया प्रभाव ठण्डि जुइ । उकिं गुगु ल्वचय् हिइसे च्वनीगु, अप्वः प्याःचाइगु खः उकी लौकाया रस त्वनाबिलकि फाइदा जुइ । छगू कप लौकाया रसय् छगू चम्चा कस्ति ल्वाकछ्यानाः त्वनाबिलकि म्हया गर्मी, एसिडिटी, प्वाः हियूगु, मिखा हियूगु ल्वचय् लाभ जुइ । हि वःसा ः  शरीरया गुगुं अंगं हि वयाच्वन धाःसा लौकाया ख्वला नचुक निनाः उगु थासय् पानाः पट्टी चिनाबिल धाःसा हि वयेगु दिनावनी । च्वया समस्या ः  च्व सम्बन्धी थीथी ल्वचय् लौकाया बागू कप रस पिकयाः उकी सिंचि छप्तिचा व कागतिया रस भचा तयाः सुथय् त्वनादिसँ, च्व बांलाक वइ । च्व फायेबलय् हियूसा लौकाया रसय् कागति भचा तिसिनाः त्वनाबिल धाःसा हियूगु लनावनी । लौका मनाः, न्हायाः रस पिकयादिसँ, अले न्हिं प्यक्वः छगू छगू गिलास त्वनादिसँ । थुकिं नं च्व बांलाक वयेकाबी । न्हासि वःसा ः  न्हासि वयाच्वंगु दुसा लौकाया रसय् कपाय् प्याकाः खःथें मखुथें तिसिनाः कपालय् तयादिसँ । थुकिं न्हासि वःगु दिनावनी । तर ध्यान बियादिसँ, लौकाया रस मिखाय् वंके मजिउ । अम्लपित्त ः  गलत नयेत्वने, मानसिक तनाव, अप्वः ज्या यानागु आदिं यानाः म्ह त्यानुइ । थुकथं तनावग्रस्त जुयाच्वनकि शरीरय् एसिड अप्वः दयावइ । गुकिं मेमेगु समस्याया लिसें एसिडिटी नं जुयावइ । थुकिया निंतिं छिं मनातःगु लौकाया तरकारि भपीगु यायेमाः । हि सफा यायेत ः  बागू कप लौकाया रसय् मिश्री ल्वाकछ्यानाः सुथय् व बहनी त्वनाबीगु यात धाःसा हि सफा जुइ । लौका मनाः चि मतसे न्हिं न्हिं नयेगु यानाच्वन धाःसां नं हि सफा जुइ । कै वइमखु । छयंगू बांलाकेत ः  लौकाया ताजा ख्वला निनाः ख्वालय् पानादिसँ, ख्वाः बांलानावइ । लौकाया ला बुलाबिल धाःसा हाकुगु चातः वनी । कै वयाच्वंसा ः  लौकाया रस न्हिं स्वक्वः पानादिसँ । मिखा स्याःसा ः  लौका निनाः पेस्ट दयेकादिसँ, अले मलमल कापतय् तयाः मिखा तिसिनाः पेस्टया प्वाः मिखापुसाय् दिकाः ४० मिनेट द्यनादिसँ । याकनं हे फाइदा जुयावइ । मेमेगु ः  सुख्खा मुसु, नये मयइगु व तौल थहां मवइगु आदि समस्या जुयाच्वन धाःसा कचिगु लौका भपादिसँ वा लौकाया रस त्वनादिसँ ।","May 26, 2018 02:45 AM"
https://nepalbhasatimes.com/33491,उसाँय,११४० गुंलाथ्व चतुर्दशी,जि न्हाय्‌कंया नुगः खँ,"मञ्जु महर्जन                                                          जिगु म्हसीका  जितः म्हसीकेत छिकपिं यक्व तापाक्क वनेम्वाः । न्हापा न्हापा जितः छिकपिंसं छिगु छेँया झ्यालं क्वस्वइबलय्‌ हे खं जुइमाः, छिगु क्यबय्‌या कुंचाय्‌ नं जितः खं जुइमाः, अले छिकपिंसं जितः लँय्‌ वनेबलय्‌ नं नाप लाःगु जुइमाः, तर थौंकन्हय्‌ जितः नापलायेत अथें अःपु मजू । लँय्‌ छथाय्‌–निथाय्‌ जक नापलाइ । जितः नापलायेत ला आः छिकपिं गुँइ झायादीमाः । न्हापा–न्हापा जि लँय्‌ च्वनाच्वनेबलय्‌ छिकपिंसं छकःनिकः मचायेक हे जितः थियादी, अले छक्वलं हे “आथाः गय्‌ च्वंक पुकूगु” धकाः धयादी । अले जि नापं तं म्वयेका “थ्वं गुलि जक दुःख ब्यूगु खः । थ्वयात थन तयातल धाःसा थ्वं मेपिंत नं पुकी” धकाः जितः अन च्वने हे मबिल । जिगु नुग यक्वः ख्वल । तर छकः–निकः ज्ञां मदुपिं मस्तय्‌त ख्यायेत तःमां, बाज्यापिंसं जितः मामां झायादीबलय्‌ जि तसकं लय्‌ताल । छिकपिंसं जितः आःतक नं लुमंकाच्वंगु खनाः जि लय्‌ताया । आःला छिकपिंसं जितः म्हसिल जुइ नि, जि खः– न्हाय्‌कं खः । न्हाय्‌कं जिगु नेवाः नां खः । जिगु मेमेगु नं नां दु । खस् भासं जितः सिस्नु धाइ । शेर्पा दाइ नं जितः झदुक धकाः सःतेगु याइ । लिम्बु ततां माया यानाः सिक्या धकाः सतादी । अले गुरुङ व तामांगतय्‌सं पोलो धकाः धया वयाच्वंगु दुु । अङ्ग्रेजतय्‌सं जितः स्तिङगिङ नितल धकाः धाइ । जर्मनतय्‌सं ब्रेननेसय्‌ धकाः सःती । फ्रान्सय्‌ जितः ओर्ती धाइ । थीथी देशय्‌ जितः सःतेगु नां पाःगुलिं हलिन्यंक छता हे नां जुइक जितः वनस्पतिया बैज्ञानिक जगतय्‌ अर्टिका दायोका धकाः धायेगु याः । छिकपिंसं जिगु नां ला सिइका दिल, लुमंका तयेत नं इनाप यानाच्वना । आः जिगु बारय्‌ मेमेगु खँ नं थुइकादिसँ । जि २ मिटर तक तःमा जुइगु अले भुुज्याचा मिनेगु छताजि वनस्पति खः । जिगु हः व दंलय्‌ चिचीपूगु सँ थेज्याःगु कं दइ । कँलय्‌ फर्मिक एसिड, हिस्तामाइन, सेरेतोनिन धाइगु रसायनत दइ । जितः थिल कि छितः थ्वं हे पुकिगु खः । गन थ्यूगु खः अन लाः ह्याउँसे च्वनावइ अले चासुसे नं च्वनी । चासुसे च्वन धकाः छिसं ल्हातं चासु वयेगु ज्या याये मज्यू । गुलि चासुल उलि हे थ्व रसायन छिगु ला दुने दुहांवनी अले छितः घाः जुइ । ल्हातं मथ्युसे च्वनेगु यायेमाः, अले पलख लिपा साबुं लखं सिलकी छितः च्वासुसे च्वनीमखु । मस्तय्‌त जिं पुकीबलय्‌ इपिं ख्वयेगु याइ, अले मांपिंसं व हे मस्तय्‌गु न्हि पाकाबीगु नं याः । जेठं निसें मंसिरतक जिके चिचीफ्वःगु वाउँगु स्वां ह्वइ । नेपाः देशय्‌ जि ५०० मिटर उचाई निसें ४५०० मिटर उचाइ तक लुया वइ धका सफुलिइ च्वयातःसां आः जि चितवनया जगतपुरय्‌ नं च्वनेगु याना । क्लाइमेत हिलावंगुलि यानाः जि च्वनेगु थाय्‌ नं पानाच्वंगु दु । जितः भारत, चीन, भुटान, तिब्बत, युरोप व अर्फिकाय्‌ नं लुइकेफइ । जिगु ज्या जितः थिलकि पुइ धकाः छिकपिं जिनापं तापाक झायदीमते । जि छिकपिंत यक्व ज्या वः । जितः नेवाःतय्‌सं इमिगु तजिलजिइ नं छय्‌ला वयाच्वंगु दु । दिल्लागा श्रावणकृष्ण चतुर्दशीकुन्हु हनावयाच्वंगु गथांमुगः कुन्हु छेँय्‌ च्वनाच्वंम्ह भूतयात पितछ्वयेत छ्वालिप्वाः वायेगु चलन दु । थथे छ्वालिप्वाः वायेत छ्वालि, फकं, बकं, धसिकचा नापनापं जितः नं छय्‌ला वयाच्वंगु दु । आयुर्वेदिक दृष्टिकोणं स्वयेगुु खसाः जितः यक्वः थासय्‌ छ्यला वयाच्वंगु दु । जलास्येँया पत्थर, सुगर, प्रोस्टेट ग्लायण्डया ल्वय्‌या वासःया रुपय्‌ नं जितः छ्यला वयाच्वंगु दु । सन् २००२ लय्‌ नारायण प्रसाद मानन्धरं च्वयादीगु सफुलिइ नं जितः थीथी कथं छ्यला वयाच्वंगु विधिया उल्लेख यानातःगु दु । थीथी थासय्‌ थीथी जातया मनूतय्‌सं जिगु हा, दं व हः वासःया रुपय्‌ छ्यला वयाच्वंगु दु । थौंकन्हय्‌ मानसिक तनाव, अव्यवस्थित नये त्वनेगु यानाः मनूतय्‌गु प्रेसर अप्वः जुइगुु समस्या खनेदु । जितः केँ दयेकाः नल धाःसा प्रेसर नर्मलय्‌ हयेत ग्वाहालि याइ धइगु धापू दु । अथेहे प्वाथय्‌ मुनाच्वंगु सँ, पत्थर आदि नष्ट जुइ धइगु नं धापू दु । जितः विशेषयानाः तसकं चिकुबलय्‌ वा माघं जक नयेगु याइ । जिगु स्वभाव तसकं गरम प्रकृतिया जुइगुलिं दँय्‌ छकः जक जूूसां नयेमाः धकाः नं धयातःगु दु । क्यातूगु हः व दं चिम्तां काकाः कायेगु याइ । जिके चिचीधिकःपिं कीचात थानाच्वनीगु जुयाः जित कःनि चुंलय्‌ वालाः हासाय्‌ हिला तयेगु याइ । थथे यातकि कीचा बिसिउँवनी । सफा याये धुंकाः जितः ग्वाराग्वारा दाःगु लःखय्‌ तयाः त्वपुइ । पलख लिपा भतिचा भतिचा यानाः कःनि चुं तयाः संकेगु याइ । लाभा, मल्ता चुं अले स्वाद अनुसारं चि तयाः संकेगु याइ । क्वाः लखय्‌ तयाः मज्जां सिलकि छितः नइबलय्‌ जिगु कंथं पुइमखु । गुलि अपुक जिगु केँ तयार जुइ मखुला ? जितः दालय्‌ तयाः नं नयेगु चलन दु । थ्वं च्वसु ब्वनेधुंकाः छिं नं जितः थथे यानाः साक्क केँ खुनाः नयादी धकाः जिं विश्वास याना । जिके फाइबर नं दुगुलिं जितः वसः दयेकेत न छ्यला वयाच्वंगु दु । अस्ट्रिया, जर्मनी, इटलीं व्यावसायिक रुपं जितः वसः दयेकेत छ्यला वयाच्वंगु दु । नेपालय्‌ नं जितः व्यावसायिक खानाया रुपं होटलतय्‌सं छ्यला वयाच्वंगु खनेदु । येँया लाजिम्पातय्‌ दुगु “कोसिना मिठो छ” रेष्टुरेन्टय्‌ जितः ढिडो नापं पाहुनातय्‌त नकेगु याना वयाच्वंगु दु । जिगु हः चियापति दयेकेत अले हा अय्‌लाः दयेकेत नं छ्यला वयाच्वंगु दु । जितः छ्यलाः मनूतय्‌सं ध्यबा नं मुंकाच्वंगु दु । जिगु नुगः खँ जिगु मूया बारे नेपाः देशय्‌ जक मखु हलिमय्‌ नं अध्ययन अनुसन्धान जुयाच्वंगु दु । सन् २०१८ य्‌ हुबर्ट एनतोलक लिसें च्वयातःगु च्वसाय्‌ जिगु मूया बारय्‌ उल्लेख यानाः जितः “अर्डिनरी प्लान्टस् विद एक्स्ट्राअर्डिनरी प्रोपर्टिज” धकाः धाःगु खः । छिसं छगू खँ छु नं थुइकेमाः धाःसा जिगु तता केहँेपिं न यक्व दु । हुबर्ट एनतोलकं वयागु च्वसुइ हलिमय्‌ दुगु ४६ प्रजाति उल्लेख यानातःगु दु । नेपालय्‌ ४ प्रजाति दु धकाः एनोतेतेद चेकलिष्ट अफ दि फ्लाओरिङ प्लान्टस् अफ नेपालय्‌ धयातःगु दु । ४ प्रजातिमध्ये नेपालय्‌ अर्टिका दायोका अप्वः लुयावइ धकाः धाइ । जिं नं जिगु नां अर्टिका दायोका धकाः धयाः । तर हुबर्ट एनतोलकं नेपालय्‌ अर्टिका दायोका दइमखु धकाः वय्‌कःया च्वसुइ धयातःगु दु । आः छु खँ पाय्‌छि खः धकाः जि नापं स्वापू तयादीपिं सकसिनं वाः चायेकेमाःगुु ई वल । वनस्पति अध्यता, वनस्पति विभाग थापाथली, केन्द्रिय वनस्पति विभाग कीर्तिपुर लिसें थ्व ख्यलय्‌ नं अध्ययन अनुसन्धान न्ह्याके माःगु खनेदु ।   थौंकन्हय्‌ विकासया ज्या धमाधम जुुयावल, खाली थाय्‌ मंत, लँ तबाला जुयावःलिसे जि च्वनेगु थाय्‌ मंत । लकस प्रदूूषित जुयावःलिसे जितः सासः ल्हाये थाकुल । विस्तारं जि छिकपिंनापं तापाना वना । जिगुु मू थुइकादीपिं अले वनस्पति ब्वनादीपिं छम्हनिम्ह भाजु मय्‌जुपिंसं जितः वय्‌कःपिनि क्यबय्‌ च्वनेत थाय्‌ बियातःगुलि वय्‌कःपिंत यक्व यक्व सुभाय्‌ । थ्व च्वसू ब्वनेधुंकाः जिगु मूयात नुगलय्‌ तयाः जितः छिगु छेँ, क्यब, उद्यानय्‌ गनगन पाय्‌छि जू अन च्वनेत थाय्‌ बियादी धकाः विश्वास नं याना ।","August 02, 2020 09:22 AM"
https://nepalbhasatimes.com/29462,उसाँय,११४० चिल्लागा पञ्चमी,पाउँचिया वासः,"साधारण पाउँचि (फटकिरी)या रासायानिक नां पोटासियम एल्मुनियम सल्फेट खः । थ्व छताजि रंगहीन क्रिष्टलिय पदार्थ खः । फेरिक अक्साइडया कारणं थुकिया रंग फिक्का गुलाफि नं जुइफु । थुकी एन्टी ब्याक्टेरियल गुण दु, अथे जुयाः थ्व यक्व हे ल्वय् या वासः खः ।                                                         पायरिया :  वा पायरियापाखें पीडित खःसा पाउँचियात लखय् दायेकाः उगु लखं सुथय् बहनी कुल्ला यानादिसँ । थ्व प्रयोग लछि तक  नाच्वनादिसँ । हि दिकेत :  म्हय् गनं चोट लानाः हि वयाच्वन धाःसा उगु घालय् पाउँचिया घोलं सफा यानादिसँ । वयां लिपा तूचिकं पानादिसँ, हि वयेगु दिनावनी । सेखं :  छक्वःपतिकं सेखं चायाः न्हि सुलुसुलु वयातुं च्वनीगु जुयाच्वन धाःसा पाउँचि द्वालय् सियादिसँ, अले निनाः पाउडर दयेकादिसँ । थ्व पाउँचिचुं छप्तिचा कयाः लुमुलुमु धाःगु लखय् न्हिं स्वक्वः प्यन्हु तक सेवन यानादिसँ । न्हासि वःसा  : गुलिं गुलिं मनूतय् बरोबर न्हासि वइगु जुयाच्वनी । अज्याःपिंसं छगू चम्चा सादुरुइ पाउँचि संकादिसँ, थुकी मध्ये स्वफुति प्यफुति सुथन्हापां अथवा न्हासि वइबलय् न्हासय् तयादिसँ । न्हासि वयेगु दिनावनी । लः शुद्ध यायेत :  दूषित लःयात त्वनेबहः जुइकेगु खःसा उकी पाउँचि भचा कुर्कादिसँ । थुकिं यानाः भचा जायेवं हे फोहर दक्व क्वसी, अले लः शुद्ध जुइ । लःया ट्यांकी, चाघः अथवा तुंथिइ नं पाउँचि कुर्केजिउ । थुकिं फोहरयात अलग यानाबी । टन्सिल :  टन्सिल बढय् जुलकि झीत कथु स्यानावइ । अथे जुइबलय् क्वाःलखय् पाउँचि व चि तयाः गललल गललल यानादिसँ, याउँसे च्वनावनी । लिसें म्हुतु, कथु, व वा नं सफा जुइ । माउथ अल्सर :  म्हुतुइ तुइक चातः वइगुयात माउथ अल्सर धाइ । माउथ अल्सर जुइबलय् पाउँचि लखं न्हिं स्वक्वः प्यक्वः गललल गललल यानाबीमाः । पाउँचिं हि ख्वयेकेगु नं ज्या याइ । अथे जुयाः दारि खाइबलय् अप्वःसिनं पाउँचि छक्वः बुलेगु याइ । वा स्याःसाः वा स्याइगु धयागु आपाःसिया बरोबर हे जुयाच्वनीगु समस्या खः । थज्याःगु समस्या जुइबलय् पाउँचि छकूचा व मलय् छुं भचा कयाः नचुक निनादिसँ । अथे निनाः दयेकातःगु पाउडरं वाया हा व गिजाय् मन्जन थें बुलादिसँ । थुकिं वा स्याःगु चतक्क हे लनी । न्हाय्पनं ति पिहां वःसा   :  अक्सर न्हाय्पनय् कै वइ । थुकिं यानाः न्हाय्पं तसकं स्याइ । अथवा न्हाय् पनं ति सुलुसुलु वइ । अथे जुइबलय् पाउँचि भतिचा निनाः छगः कपय् सफागु लः तयाः संकादिसँ, अनंलि ड्रपर छ्यलाः न्हाय्पनय् उकिं सिलादिसँ । थुकिं न्हाय् पनं ति पिहां वयेगु दिनावनी, अले स्याःगु नं लनावनी । चासुइगु :  वा वइगु मौसमय् म्ह चासुइगु जुइयः । अथे ला थ्व न्ह्यागु मौसमय् नं जुइफु । थुकिया निंतिं चासुयाच्वंगु थासय् पाउँचि–लखं सिलादिसँ । अनंलि अन सफा रुमालं हुयाः तूचिकं बुलादिसँ, चासु लनावनी । चोट लाःथाय् :  ज्या यायां अथवा उखेथुखें जुजुं ल्हाः, तुति मर्कय् जुइफु ।लुफिं हानाः अथवा दुघाः लानाः वा खनेदयेक हे चोट लानाः घाः जुइफु, अले मनावयेफु । थज्याःगु अवस्थाय् माःकथं छगू वा निगू लिटर लखय् पाउँचि तयाः दायेकादिसँ, अनंलि थुकियात ख्वाउँकाः तसकं चिधायेक चोट लाःथाय् तुलुलुलु हायेकादिसँ । थथे स्वन्हु प्यन्हु तक सुथय् बहनी यानादिसँ, मनावःगु नं सुनावनी, स्याःगु नं लनावनी । भुयु कुहां वःसा :  सामान्यतयाः अप्वः थें मिसातय्त भुयु कुहां व इगु (ल्यूकोरिया) ल्वय् जु हे जुइ । अथे जुइबलय् सुथ् व बहनी पाउँचि लखं योनि सिलेगु यायेमाः । दम ल्वय् :  ह्यंग्वाः मिइ छुयाः फुलय् यानागु पाउँचि १० ग्राम व मिश्री २० ग्राम निनाः तयादिसँ । सुथय् १ ग्रामया मात्राय् थ्व भपियादिसँ । थ्व बाहेक दालचिनि छकूचा म्हुतुइ चुचुप्यानातल धाःसा दम ल्वचय् यक्व हे फाइदा याइ । गिजा मनावःसा :  छुं नं कारणं गिजा मनावल धाःसा पाउँचि नचुक निनाः उकी प्यफुति तूचिकं ल्वाकछ्यानाः गिजाया मालिस यानादिसँ । अले लाःयात म्हुतुं पिने तिकिनंके बियादिसँ । सुथय् बहनी निन्हु स्वन्हु थथे यायेबलय् गिजा मनावःगु लनावनी । कथु स्याःसा :  १०० ग्राम लुमुलुमु धाःगु लखय् साढे २ ग्राम पाउँचि संकादिसँ । ल्हातय् लः कयाः निप्वालं न्हाय्प्वालं सालादिसँ । निक्वः स्वक्वः चाहिं न्हाय्प्वालं सालाः न्हाय्प्वालं हे पिकयादिसँ । वयां लिपा न्हाय्प्वालं सालाः म्हुतुं ल्ह्वयादिसँ । निक्वः प्यक्वः थ्व हे लखं कथुइ थ्यंक यंकाः गललल यानादिसँ । चःति नमवयेकेत :  यदि छितः तसकं चःति वः अले उकिं यानाः छिगु म्ह नवइगु जुयाच्वन धाःसा पाउँचि छ्यलाः छिं फाइदा कायेफइ । पाउँचि नचुक छ्यानादिसँ । म्वःल्हुइ न्ह्यः थ्व चुंया छुं छुं मात्रा लखय् तयादिसँ । थ्व लखं म्वःल्हुल कि छिगु समस्या ज्यनी । सि वंकेत :  यदि छिगु छ्यनय् सि दायाच्वंगु दुसा पाउँचि लखं म्वःल्हुल कि छितः फाइदा हे जुइ । थुकी एन्टिब्याक्टेरियल गुणं यानाः सि सिनावनी, अले छ्यंया खिति नं वनी । ला हय्हय् मकुंकेत :  छिगु ख्वालय् ला हय् हय् कुनावल धाःसा पाउँचि लः छ्यलेगु छिगु लागी फाइदाजनक जुइ । तकूगु पाउँचि छकू लखय् थुनाः ख्वालय् तीजक तीजक बुलादिसँ । भचा जायेकाः यचुगु लखं ख्वाः सिलादिसँ । स्किन टाइट यायेत नं पाउँचि ज्या वः । थुकिया निंतिं गुलाबजललिसे पाउँचि ख्वालय् बुलेगु खः । अथे बुलेबलय् पाउँचि मिखाय् मलायेमा धकाः होस् यायेमाः । सँया निंतिं :  पाउँचि छ्यलकि सँ नं ताःहाकः जुइ । छवाःया छक्वः वा निक्वः लुमुलुमु धाःगु लखय् पाउँचि पाउडर व कन्डिसनर ल्वाकछ्यानाः सँय् पानादिसँ । अनंलि २० मिनेट लिपा सँ चायादिसँ । तुँचा वंकेत :  थम्हं छ्यलेगु स्याम्पुइ पाउँचिया पाउडर व चि भतिचा नं ल्वाकछ्यातकि तुँचा वंकेफइ, तर थ्व खँय् ध्यान तयादिसँ, स्याम्पुइ छिं यक्व पाउँचि छ्यलेमजिउ । स्यःकैया दाग   :  पाउँचि छ्यलाः स्यःकै व मेमेगु कथंयागु कैया दाग वंकेफु । पाउँचिया घोलयात स्यःकैया दागय् २० मिनेट तक तयातइदिसँ । अनंलि सफा लखं सिलादिसँ । थुकिं दक्व हे दाग वनी । सनबर्न :  बागू कप लखय् निगू चम्चा पाउँचि ल्वाकछ्यानाः सनबर्न (निभालं क्वःगु) एरियाय् पानादिसँ । छुं न्हि तक थुगु प्रक्रिया लिसा कयाच्वनादिसँ । सनबर्नं मुक्ति दइ । छ्यंगू बांलाकेत :  ख्वाःयात पाउँचि लखं सिलेगु व स्किनय् पाउँचिया लेप तयाः सिल धाःसा स्किन सफा जुइ । थुकिया नियमित प्रयोगं स्किनया दक्वं दाग वनी अले छ्यंगू यचुपिचु धायावइ ।","March 14, 2020 06:14 AM"
https://nepalbhasatimes.com/38646,उसाँय,???? ????????? नवमी,अक्सिमिटर छु खः व  थुकिं गुकथं ज्या याइ,"कोरोना भाइरस महामारी सुरु जुइवं चिकित्सकतय्सं कोरोना संक्रमण जूपिंत पल्स अक्सिमिटर छगू न्यानाः छेँय् हे तयेत सुझाव बिउगु दु । अस्पतालय् भर्ना यायेम्वाःपिं कोरोना संक्रमितत छेँय् हे च्वनाः वासः याकाच्वनीगु अवस्थाय् अक्सिजनया मात्रा स्वयेगु निंतिं थ्व यन्त्र न्यायेत धाइगु खः । थ्व यन्त्रया मू ज्या धयागु हे हिइ अक्सिजनया मात्रा गुलि दु धकाः स्वयेगु खः । कोरोना संक्रमण जूसां स्वास्थ्य सामान्य जुयाः अक्सिजनया मात्रा नं ठीक दुसा अस्पतालय् च्वनाः वासः यायेमाली मखु । यदि अक्सिजनया मात्रा म्हो जुयावन धाःसा तुरुन्त चिकित्सकया सल्हा कथं उपचार यायेमालीगु जुइ । अथे जूगुलिं नं इलय् ब्यलय् अक्सिजनया मात्रा स्वयेगु निंतिं पल्स अक्सिमिटर छगू छेँय् हे तयेत सुझाव बीगु खः ।                                                         पल्स अक्सिमिटर धयागु छु खः, थ्व छाय् आवश्यक दु व थुकिं गुकथं ज्या याइ धयागु बारे थ्व च्वसुपाखें सीकेगु कुतः याये । छु खः पल्स अक्सिमिटर  पल्स अक्सिमिटर चिकिचाधंगु छगू विद्युतीय उपकरण खः, गुकिं हिइ अक्सिजनया प्रवाह गुलि जुयाच्वंगु धयागु पत्ता लगे याइ । वसः पायेबलय् वसः कायेत तयेगु क्लिप थें अक्सिमिटरयात पतिंचाय् काकेगु याइ । थथे काकेबलय् थ्व यन्त्रय् दुगु डिस्प्ले स्क्रिनय् अक्सिजनया मात्रा गुलि दु धयागु क्यनी । थुकिइ क्यंगु नम्बर स्वयाः विरामीयात अक्सिजन बीमाः वा म्वाः धयागु सीकेफइ । गुकथं ज्या याइ  पल्स अक्सिमिटरं छगू कथंया किरण त्वःती, गुकिं म्हय् न्ह्यानाच्वंगु हिया सेल्सया रंग व उकिया गति मापन याइ । गुगु ब्लड सेल्सय् माक्व अक्सिजन दइ उगु सेल्स चमकदार व ह्याउँसे च्वनी, मखुसा कडा ह्याउँसे खनेदइ । थ्व जानकारीया आधारय् पल्स अक्सिमिटरं अक्सिजनया मात्राया मापन याइ, अले स्क्रिनय् अक्सिजनया मात्रा क्यनी । यदि स्क्रिनय् ९७ प्रतिशत क्यन धाःसा थुकिया मतलब थ्व जुइ कि ३ प्रतिशत ब्लड सेल्सय् अक्सिजन मदु धयागु सीकेमाः । अक्सिजन दयेमाःगु मात्रा छम्ह स्वस्थ मनूया हिइ अक्सिजनया मात्रा ९५ निसें १०० प्रतिशत दथुइ दयेमाः । पल्स अक्सिमिटरय् ९५–१०० तक दुनेया ल्याः खनेदत धाःसा अक्सिजनया मात्रा ठीक जूगु तायेकेमाः । यदि अक्सिजनया मात्रा ९२ प्रतिशत स्वयां कुहां वल धाःसा ल्वगिया हालत खराब दुगु व वयात तुरुन्त अक्सिजन बीमाः धयागु थुइकेमाः । पल्स अक्सिमिटरं विरामीया नुगःचु गुलि धुकधुक जू ९एगकिभ च्बतभ० नं क्यनी । छम्ह स्वस्थ मनूया सामान्य पल्स रेट ६० निसें १०० बिट तक जुइ । पल्स अक्सिमिटर छ्यलेगु तरिका – थ्व यन्त्र छ्यलेबलय् फयांफक्व मेम्ह छम्ह मनूया ग्वाहालि काःसा बांलाइ । छाय्धाःसा गुबलें गुबलें विरामी अःखः नम्बर स्वयाः ग्याये यः । – थ्व यन्त्र छ्यलेबलय् विरामीया पतिनय् लैंचा वा लुसिइ पालिस तयातःगु दु मदु ध्यान बीमाः । पतिनय् लंैंचा तयातःगु, लुसिइ पालिस तयातःगु जुलकि अक्सिमिटरं बांलाक अक्सिजनया मात्रा मक्यनेफु । अथेहे ल्वगिया लुसि ताःहाकः मजूसा बांलाइ । – अक्सिमिटरं ख्वाउँगु ल्हातय् स्वयां क्वाःगु ल्हातय् बांलाक ज्या याइ । न्हिछिया दुने ल्हाःया तापक्रम च्वय् क्वय् जुयाच्वने यःगुलिं अक्सिजनया मात्रा नं च्वय् क्वय् जुयाच्वनेफु । उकिं न्हिं निक्वः स्वक्वः अक्सिमिटर तयाः जाँच यानास्वःसा बांलाः । अथे हे अलग अलग पोजिशनय् च्वनाः नं जाँच याःसां ज्यू । गथेकि न्यासि वनेबलय्, ग्वारातुला च्वनेबलय् आदि । – अक्सिमिटरं म्हाला पतिनय्–ष्लमभह ाष्लनभच) दकलय् बांलाक ज्या याइ । थुकिया लिसें दथु पतिनय् नं अक्सिमिटर तयाः जाँच यायेफइ । यदि अप्वः जव ल्हा छ्यलीम्ह जूसा जव ल्हाःया दथु पतिनय् व खव ल्हाः छ्यलीम्ह जूसा खव ल्हाःया दथु पतिनय् अक्सिमिटर तयाः स्वःसां बांलाइ । चिकित्सकतय्सं धाःसा अप्वः यानाः म्हाला पतिनय् हे अक्सिमिटर तइ । – तुतिया पतिनय् अक्सिमिटर तयादीमते, छाय् धाःसा थ्व उपकरणया क्लिप ल्हाः पतिनय् तयेगु कथं दयेकातःगु दइ । ल्हाःया पतिं नं थ्वया क्लिप स्वयां तःधं जूसां ल्हाःया पतिनय् नं मतंसां ज्यू, थुकिं मेशिन नं स्यंकाबीफु । – थ्व यन्त्रयात बांलाक छ्यले मसल धाःसा सही लिच्वः क्यनीमखु । उकिं ल्वगियात थ्व यन्त्र तयाः जाँच याना स्वये न्ह्यः छम्ह स्वस्थ मनुया पतिनय् तयाः निं ठीक जू कि मजू जाँच यानास्वःसां जिउ । – पल्स अक्सिमिटर छ्यलेबलय् पतिनय् बांलाक फिट जुइक काकेमाः । पतिनय् क्वातुक तल धाःसा वा ह्वालुक तल धाःसा थुकिं बांलाक ज्या मयायेफु । छाय्कि क्वातुक तयेबलय् थुकिं हिया प्रवाहय् पंगः थनाबीफु, अथे ह्वालुक तल धाःसा पिनेया किरण नं मेसिनय् दुहां वनेफु । अथे जुल धाःसा सही लिच्वः पिहां वइमखु । – तसकं निभाःया किरणय् वा तप्वाःगु मतया प्रकाशय् नं थ्व उपकरण छ्यलेमजिउ । यक्व जः दुथाय् थुकिं बांलाक लिच्वः क्यनीमखु । – अक्सिजन जाँच यायेगु इलय् फयांफक्व म्ह संके मजिउ, यक्व म्ह सनाच्वन धाःसा अक्सिजनया स्तर थहांकुहां जुयाच्वनेफु । गुबलें गुबलें छेँय् अक्सिमिटर छ्यलबलय् गलत जानकारी नं बीफु । उकिं पल्स अक्सिमिटरं अक्सिजनया मात्रा जाँच यायेगु नापं ल्वगिया लक्षण नं स्वयेगु यायेमाः । अक्सिजन म्हो जुल धाःसा याकनं याकनं सासः ल्हायेगु, नुगःचुया धुकधुकी तच्वइगु, सासः ल्हायेत थाकुइगु, सेँसेँ वइगु लिसें शारीरिक गतिविधि यायेत थाकुइगु जुइफु ।","February 21, 2021 12:01 PM"
https://nepalbhasatimes.com/36613,उसाँय,???? ?????? पञ्चमी,पाचन क्रियाय् म्हुतुप्वाःया ज्या,"पाचन क्रिया वा पाचन प्रणाली अर्थात मनूतय्सं नइगु त्वनीगु आदि नसात्वँसा नयाः त्वनाः गय् जुयाः गथे जुयाः पचय् जुइ । पचय् जुयाः मनूया शरीरय् गथे गथे गुगु कथं वनी । अले मनूतय्सं वहे नसा–त्वँसा नयाः–त्वनाः शरीरय् गथे गुकथं प्रयोग जुइ, मनू स्वस्थ जुयाः गुकथं म्वानाच्वनी । थ्व फुक्क ज्या पाचन प्रणालीं याइगु खः । पाचन प्रणालीया हे ज्या खः ।                                                         पाचन प्रणाली धायेबलय् मनूया म्हुतुनिसें सुरु जुयाः मलद्वारय् अन्त जुइ । थुकी दुने अनेक कथंया अनेक थासय् अंग प्रत्यंगं ज्या याइ । उकी मध्ये म्हुतुप्वाःया भूमिका वा ज्या नं प्रमुख जुइ । म्हुतु वा म्हुतुप्वाः धायेबलय् मनूया ख्वालय् न्हाय्या क्वसं दइगु प्वाः खः । म्हुतुप्वाःया जवंखवं निगू न्यताः दइ । च्वय् थक्व, क्वय् बँ अर्थात फ्लोर दइ । लिउने कथु, न्ह्यःने खुल्ला । थ्व हे प्यंगू किल्लाय् दुने च्वंगु थाय्यात म्हुतुप्वाः धाइ अर्थात अंग्रेजीं वरल क्याभिटी धाइ । म्हुतु प्वालय् वयस्क जुलकि नीच्यापुनिसें स्वीनिपु तक वा दइ । छपु मे दइ । स्वज्वः ई ग्रन्थी अर्थात नर्भस प्रणालीं नियन्त्रण याना तइ । नर्भस प्रणाली कथं ज्या जुयाच्वनी । वा च्वय्, क्वय् यानाः मचाबलय् नीपु जक दइ । वयात दुरुवा धाइ । लिपा तःधिकः जुया वःलिसे दुरुवा हायावनी । अन स्थायी वा बुया वइ । दुरुवाय् हा दइमखु । स्थायी वाय् गाक्क हा दइ, ली थाकुइ । वा तसकं बलागु, छाःगु तन्तुं बनय् जुयाच्वनी, अले डेन्टिनं भुनातइ, याकनं ज्यला वनीमखु। याकनं त्वः नं धुली मखु । पाचन क्रियाय् वाया तःधंगु भूमिका दू । ज्या दु। मनूतय्सं गुलि नं ठोस पदार्थ, छाःगु वा क्यातुगु नसा नइ, न्हापा वां न्ह्ययाः कुचाकुचा याइ । छाःगु पदार्थ जूसा वां हे तछ्यानाबी । नयेगु घुर्केजीक न्ह्यया बिइ । अय् जुयाः सकसिनं नयेबलय् गाक्क न्ह्ययाः नयेमाः । गुलि गाक्क न्ह्यल उलि नयेगु कुचा कुचा जुइ, चिचिकू जुइ । घुर्के अःपुइ । पचय् जुइत अःपुइ । धाइनापं दु, म्हुतुइ स्वीनिपु वा दु कथं नयेगु नं स्वीनिकः न्ह्ययाः नयेमाः । मनूयात नयेगु लागि वास्तवय् नीपु जक वा दःसा गाः । अय् जुयाः दुरुवा नं नीपु जक दुगु खः । नीपु स्वयाः अप्वः दुगु वा एक्स्ट्रा खः । स्वीनिकः न्ह्ययाः नयेमा धकाः धयातःगु भनाइ वास्तवय् नयेगु चाहिँ बांलाक न्ह्यया नयेमाः जक धाःगु खः । स्वीनिक सुनानं न्ह्याच्वनी मखु, हानं न्ह्यया च्वने लाइ नं मखु । तर थौंकन्हय् धाःसा हथाय् हथाय्चाया बांलाक न्ह्यया नइमखु। प्यकः न्याकः न्ह्ययाः घुर्के जिल कि घुर्का छ्वइ । गुकिं यानाः नयेगु बांलाक पचय् जुइमखु। शरीरं उपयोग याये फइमखु। गथे नल अथे हे पिहां वइ । लिच्वः छखे नयेगु सितिं वनीसा मेखे शरीरय् वनीमखु, खालि म्हुतुया स्वाद जक जुइ । वाया लिपा पाचन प्रणालीया मू अंग खः मे । मेम्हुतुप्वाःया बँय् दइ । म्हय् क्वँय् मदुगु अंगत मध्ये छगू मे नं खः । धाइनापं दु क्वँय् मदुगु मे न्ह्याखें पुइकूसां ज्यू । मे म्हुतुप्वालय् स्वतन्त्र रुपं च्वय् क्वय्, जवंखवं प्यखेरं संकेफु । थुकिं लिउने कथुइ हा कयाच्वनी । मेया ज्या मध्ये छगू ज्या नसा त्वँसाया स्वाद कायेगु खः । स्वाद बीगु खः । खास यानाः मेया छचाखेरं सिथय् सिथय् सँय्प्वाँय्या च्वका च्वका दइ । थय्क बांलाक स्वल धाःसा सकसिनं खंकेफु । चिचिग्वःगु कैचा कैचा थेंच्वंगु सँय्प्वाँय् च्वका मे न्यंकं दइ । थ्व नर्भस प्रणालीया च्वकात खः । थुकिं नसा त्वँसाया स्वाद बीगुलिं टेस्ट बड्स धाइ । मेय् अज्याःगु टेस्ट बड्सत द्वलंद्वः दइ । उकी मध्ये मेया न्ह्यःने च्वकाय् चाकुगु माकुगु स्वादया टेस्ट बड्सत दइ । अनं लिउने जवंखवं चिसवाःया टेस्ट बड्सत दइ । अथेतुं अनं लिउने जवंखवं पाउँ, पालुया टेस्ट बड्सत दइसा दकसिवे लिउने कथुया न्ह्यःने खायुया टेस्ट बड्सत दइ । ख ला नयेबलय् नयेगु त्वनेगु म्हुतुइ तयेधुंकाः म्हुतु संकल कि मे उखेथुखे यातकि नयेगु त्वनेगुया स्वाद वइ । नयेगु त्वनेगु फुक्कं थ्व टेस्ट बड्सतनाप सम्पर्कय् वयाः स्वाद वइगु खः । अय्सांतबि यदि थुपिं टेस्टबड्सयात टेस्ट यानाः स्वयेगु खःसा गन गन छु छु कथंया स्वाद वइगु टेस्ट बड्सत दइ, अन अन व हे कथंया स्वाद वइगु नसा त्वंसात तयाः स्वाद काल धाःसा बांलाक चाइ, सीदइ । अर्थात चाकुगु माकुगु थासय् व हे कथंया नसात्वँसा तयाः वा मेमेकथंया स्वादया नसा त्वँसा तयाः वहे कथंया टेस्ट बड्स दुगु थासय् तयास्वल धाःसा सीदइ । धायेत्यनागु छु धाःसा चिसवाः वइगु टेस्ट बडय् चाकुगु माकुगु तया स्वल धाःसा उलि चाकुसवाः वइमखु । अथेहे मेमेगु टेस्ट बड्सय् नं जुइ । अथेतुं हानं मेया दथुइ दथुइ मेमे कथंया सँय्प्वाँय्या च्वकात दइ । इमित पापिलि धाइ । पापिलि स्वंगू कथंया दु। थ्व पापिलिखय् नं टेस्ट बड्सत दइ । अनलि मेया मेगु ज्या नयेगु त्वनेगु न्ह्ययाः घुर्केत ठीक जुलकि लिउने नसा नलिइ छ्वयाबीगु खः। नसा नलिपाखें प्वाथय् थ्यनी । नयेबलय् त्वनेबलय् मे उखेथुखे च्वय्क्वय् संकाः नयेगु त्वनेगु, न्ह्ययाः कुचाकुचा, चिचिकु यायेत ग्वाहालि याइ । नापनापं मेचं खँ ल्हायेत, सः पिकायेत नं ग्वाहालि याइ । सःयात शब्दय् हिलाबी ।","December 05, 2020 05:25 AM"
https://nepalbhasatimes.com/36317,उसाँय,???? ???????  त्रयोदशी ,कस्तिइ दु यक्व हे गुण,"कस्ति धरतीइ दइगु दकलय् पुलांगु चाकुगु चीज खः । कस्ति यक्व हे चीजय् छ्यलेगु याः । स्वास्थ्यया निंतिं थ्व तसकं हे निं । कस्तिया नियमित सेवन यानाच्वन धाःसा उकिं झीगु म्हयात गाक्क हे फुर्ति, शक्ति व ऊर्जा बियाच्वनी । कस्तिं म्हयात स्लीम दयेकाः बांलाकातइ । कस्तिं ल्ह्वंपिनिगु तौल क्वकयाबीसा गंसिपिनिगु तौल थकयाबी । चाकुगु कस्तिया थीथी गुणं ल्वगि मनूयात नं स्वस्थ यानाबी । आःझासँ, थुकिं जुइगु मेमेगु फाइदाया बारे खँल्हाये ।                                                         सावधान एजेन्सीया ग्वाहालिं निरा महर्जन","November 28, 2020 11:36 AM"
https://nepalbhasatimes.com/29167,उसाँय,११४० चिल्लाथ्व सप्तमी,स्मरणशक्ति अप्वयेकेगु व न्ह्यपु बल्लाकेगु गथे यानाः ?,"सुं मनू मानसिक व शारीरिक रुपं कमजोर जुल धाःसा व वयागु स्वास्थ्य स्यनावंगुया संकेत खः । स्मरणशक्ति बमलाइगु धयागु थहांवंगु उमेरया चिं मखसे उम्ह मनुखं थःगु स्वास्थ्यप्रति लापरवाही याःगुया दसि जुयाच्वनी । विशेषज्ञतय्गु सल्हा दु कि स्मरणशक्ति बल्लाकातयेत न्ह्यपुयात छुं कि छुं ज्याखँय् मदिक तक्यंका तयादिसँ, अले खःगु आहार कयादिसँ ।                                                         गुलिखे प्रयोगशालाय् जूगु प्रयोगं थ्व खँ धाइ कि उमेर यक्व दयावःलिसे न्ह्यपु सिथिल जु हे जुइ धयागु खःगु खँ मखु । गबलय् तक न्ह्यपुयात छुं ल्वचं थीमखु थ्व सक्रिय हे जुयाच्वनी । वंगु गुलिखे दँ न्ह्यवंनिसें शोधकर्तातय्सं थ्व खँ धया वयाच्वंगु दु कि मनूया न्ह्यपुया गुगुं नं उमेरय् थुलि तक कि तसकं बुरा जुइधुंकाः नं थीथी तरिकां अजूचायापुक विकास यायेफु । डा. राबर्ट टेरीया धापूकथं न्ह्यपुया तन्तुयात न्युरन धाइ, गुकिं सूचंयात छथासं मेथाय् थ्यंकेगु ज्या यानाच्वनी । थज्याःगु न्यूरान्स उमेर थहां वंलिसे सिनावनी मखु, सिथिल जक जुयावनी । न्यूरान्सयात हानं सक्रिय यायेफु, गुकिं यानाः थ्वं सामान्य रुपं ज्या यायेफइ । झीगु शारीरिक व मानसिक विकासया निंतिं झीत सन्तुलित आहार माः, गुकी प्रोटीन, कार्बोहाइड्रेट, मिनरल्स, फस्फोरस, भिटामिन्स व हारमोन्स पाय्छि मात्राय् दइ । आःया रिसर्चया निष्कर्षं थ्व खँया संकेत याइ कि पाय्छि नसात्वँसां हे स्मरणशक्ति बल्लाकेगु, मानसिक सक्रियता अप्वयेकेगु व एकाग्रता दयेकेगु ज्याय् ग्वाहालि याइगु खः । आः झासँ, स्मरणशक्ति बल्लाकेत ग्वाहालि याइगु नसात्वँसा छु छु खः व सिइके ः – हिं छताजि गुंड थेंज्याःगु पदार्थ खः, गुकिं न्ह्यपु व नर्भस सिस्टमयात बल्लाकेत व स्मरणशक्ति बल्लाकेत ग्वाहालि याइ । थुकी सुस्त जुयाच्वंगु अंगयात तागत व जवानी बी । थुकिया चुंयात न्ह्यपुया टनिकया रुपय् छ्यलेजिउ । – छगू व बागू चम्चा हिंया चुं निगू कप खय् दायेकादिसँ । वयां लिपा ख्वाउँकाः न्हिछिया दुने तःक्वः तःक्वः छगू छगू चम्चा कायेगु यानादिसँ । थुकिं न्ह्यपुयात क्वातुकाः स्मरणशक्ति नं बल्लाकाबी ।  ब्राह्मी – ब्राह्मीया हः स्मरणशक्ति बल्लाकेत तसकं ज्या वःगु जडिबुटि खः । ब्राह्मी स्मरणशक्ति बल्लाकेत तसकं ज्या वः धकाः यक्व न्हापा हे सिइकातये धुंकूगु खँ खः । थुकियागु हःया चुं दुरुलिसे भचा भचा मात्राय् कायेमाः । थुकिं मानसिक कमजोरी नं मदयेकेफु, अले थुकिं न्ह्यपुयात नं सिचुकी । ब्राह्मीया सेवन यायेगु मेगु छगू नं तरिका दु । थुकिया हः किचलय् तयाः फसं गंकादिसँ, अले मस्र्याबरांया न्हय्कू कुचा व साढेचार मि.ग्रा. मलय् ल्वाकछ्यानाः लखय् निनेमाः । थ्वयां लिपा थुकियात छानय् यानाः कस्ति ल्वाकछ्यानाः चाकुके माः । थुगु मिश्रण सुथय् खालि प्वाथय् झिंन्यान्हु तक त्वनेमाः । थुकिं यानाः स्मरणशक्ति बल्लानाः एकाग्रता नं दयावइ । लैंचा – लैंचा (मेहन्दी) छताजि बास्ना वःगु सदाबहार मा खः । थ्व निगू मीटर तक तमा जुइ । थुकियात प्राचीनकालं निसें हे स्मरणशक्ति अप्वयेकेत छ्यला वयाच्वंगु दु । अझ ला थुकि नुगःस्येँ बल्लाइ धकाः नं धयातःगु दु । न्हापा न्हापा ग्रीस व रोमयापिं मनूतय्सं थुकिया स्वानं नस्वाःगु लः दयेकेगु व उकियात नतुनाच्वनेगु याइगु खः । न्ह्यपुइ मभिंगु बिचाः मवयेकेत व स्मरणशक्ति बल्लाकेत इमिसं थथे याइगु खः । लैंचा न्ह्यपु व नर्भस सिस्टमया निंतिं तसकं फाइदा याइगु मा खः । थुकिं मिखा नं त्ययलाकी । लैंचायात मानसिक रुपं त्यानुइगु व लुमंकेगुली भ्रमया अवस्थाया रामवाण वासः नालातःगु दु । प्राचीन ग्रीकय् आखः ब्वनाच्वंपिं मस्तय्सं जाँच बिउवनीबलय् स्मरणशक्ति बल्लाकेत लैंचाया स्वां थ ःपिंके घानातइगु खः । थुकिया हलं दयेकातःगु च्यां विद्यार्थीतय्त यक्व हे फाइदा याः । थुकिउमित फ्रेस याइ अले मानसिक रुपं त्यानुगुया नं उपचार याइ । लैंचाया हः नतुनेगु खःसा थुकिं पिहां वइगु हां (बाफं) तप्यंक हे न्ह्यपुयात उत्पे्ररित याइ, गुकिं यानाः न्ह्यपु शान्त व सचेत जुइ । मस्र्याबरां मस्र्याबरां स्मरणशक्ति बल्लाकेत तसकं ज्या वः मस्र्याबरां नलकि दिमाग नं थिनावइ । छाय्कि मस्र्याबरांलय् भिटामिन ई , जिंक, क्याल्सियम, म्याग्नेसियम व ओमेगा ३ फेट्टी एसिड प्रशस्त मात्राय् दु । थ्व सकतां नसां न्ह्यपुया कमजोरीं यानाः स्मरणशक्ति बमलाःगुयात जिइकेत महत्वपूर्ण ग्वाहालि याइ । थ्व ड्राइफुडं न्ह्यपुयात न्हूगु जीवन बी, अले नर्भस सिस्टम सम्बन्धी गुलिखे ल्वय्या उपचार याइ । बरांयात निघौतक लखय् फ्वयेमाः । अथे फ्वयेबलय् उकिया ख्वला ब्वलावइ । थ्वयां लिपा उकियात निनाः पेस्ट दयेकेमाः, अले मखनलिसे अथवा मुक्कं हे नयेमाः । मस्र्याबरांया सेवन यायेगु दकलय् बांलाःगु तरिका थुकिया दुरु खः । बरांया दुरु दयेकेत ख्वला लिकयातये धुंगु बरां जक निनाः उकी दायेकाः ख्वाउँकातयागु लखय् ल्वाकछ्यायेमाः । सवाः साकेत थुकी कस्ति तयेगु याइ । थ्व तसकं साःगु व तागत दुगु पेयपदार्थ खः । २५० ग्राम मस्र्याबरां पाखें छगू लीटर दुरु दयेकेफु । -मस्र्याबरांया चिकं १० निसें १५ फुति न्हासय् तयाः सासः ल्हात धाःसा न्ह्यपुया कमजोरी मदयावनाः स्मरणशक्ति बल्लानावइ । स्याउ – स्याउ नं स्मरणशक्ति बल्लाकीगु फल खः । थ्व ल्वःमनीगु ल्वय् जुयाच्वंपिंत ज्या वः । थुकी दुगु थीथी पदार्थं न्ह्यपुया तन्तुयात बल्लाका तयेत ग्वाहालि याइ । थुकी ट्रेस लवण बारोन दु, गुकिं यानाः स्याउयात स्मरणशक्ति बल्लाकीगु नसाज्वलंया झ्वलय् लाकूगु दु । शोध मनोवैज्ञानिक डा. जेम्स पीनल्यान्डं हालसालय् यानास्वःगु थीथी प्रयोगया लिधंसाय् धयादीगु दु कि ट्रेस लवणं न्ह्यपुयागु विद्युतीय प्रक्रियायात प्रभावित याः । वय्कलं ४५ दँया उमेरयापिं झिंन्याम्ह मनूतय्त प्यला तक बोरोन दुगु आहार व बोरोन मदुगु आहारय् तयातल । इपिं मनूतय्त बोरोनया मात्रा कम बिउबलय् इमिगु न्ह्यपुया न्यूरोन्सया गतिविधिइ अस्पष्टता व मन्दी खनेदत । इमिके न्ह्यपुइ थीटा तरंगया निर्माण यक्व जुयावल, अले अल्फ किरणया मात्रा पाः जुयावन । थथे जुइबलय् मनूतय्त न्ह्यः वः थें जुयावइ । डाक्टर जेम्सं धाःकथं लिपा इपिं हे मनूतय्त बोरोन यक्व दुगु (थ्यंमथ्यं न्हिं ३ मि.ग्रा.) आहार बिउबलय् इमिगु न्ह्यपुयागु न्यूरोन्सया गतिविधि अप्वयावन । निगः स्याउलय् १ मिग्रा बोरोन दइ, गुकिं न्ह्यपुयात सक्रिय यानाबी । छगः स्याउ कस्ति व दुरुलिसें कायेगु यात धाःसा न्ह्यपु व स्मरणशक्तिं नितां बल्लाइ । हजी – हजी नं स्मरणशक्ति बल्लाकीगु नसा खः । मानसिक कमजोरी व ल्वःमनीगु ल्वय्या उपचारया नं थुकियात छ्यलेबलय् फाइदा हे जुइ । ३ ग्राम हजी १२ ग्राम कस्तिइ ल्वाकछ्यानाः सेवन यायेमाः । मलय् मलय् दक्वं मसला मध्ये पुलांगु व नांजाःगु पदार्थ खः । थुकियात मसलाया जुजु धकाः धाइ । थ्व कडा बास्ना दुगु, पालुपालु धाःगु सवाः दुगु ‘नयागु पचे यायेगु’ उत्तेजना थनेगु गुण दुगु अले नर्भस सिस्टमया निंतिं टनिकया ज्या याइगु पदार्थ खः । स्मरणशक्ति अप्वयेकेगु निंतिं थ्व महत्वपूर्ण जू । छप्तिचा मलय्चुं कस्तिलिसें कायेफइ । थ्व सुथय् व बहनी सेवन यायेगु खः । ख्वःसिं – ख्वःसिं छताजि महत्वपूर्ण मसला खः, गुकिं मानसिक कमजोरीं यानाः जूगु ल्वःमनीगु ल्वय्यात लंकेत व स्मरणशक्ति बल्लाकेत ग्वाहालि याइ । थुकियात अंजीर वा दाखलिसे नयेगु यात धाःसा थुकिया प्रभाव अझ अप्वइ । ख्वःसिं मुक्कं हे नयेगु खःसा न्हिं २० ग्राम नयेगु यायेमाः । न्ह्यपु थीकेत व स्मरणशक्ति बल्लाकेत ख्वःसिं अवश्य हे भपादिसँ । केसर – केसरया छ्यलाबुला नसाज्वलंया सवाः थकायेगुया लिसेलिसें अनिद्रा। डिप्रेसन लंकेगु वासःया रुपय् नं याः । न्ह्यपु थीकेगु व लुमंकेगु शक्ति अप्वयेकेगु निंतिं थ्व द्यने न्ह्यः क्वाःगु दुरुलिसे त्वनाबीगु यायेमाः । जटामसि – जटामसि छताजि जडिबुटि खः । थ्व लुमंकेगु शक्ति बल्लाकीगु वासः खः । छगू कप दुरुइ छगू चम्चा जटामसि ल्वाकछ्यानाः त्वनाबिल धाःसा स्मरणशक्तिया लिसें न्ह्यपु नं बल्लाइ । मेमेगु इमू, दालचिनि, जिफ्वः, धौ, स्ट्रबेरी, तुलसी, ब्राह्मी, जामुन, ब्रोकलि, अंजीर, अंगुर, छोहराया लिसें फस्फोरस आपाः दुगु मेमेगु नसाज्वलं नं स्मरणशक्ति बल्लाकेत नयेगु यायेमाः ।","March 02, 2020 05:51 AM"
https://nepalbhasatimes.com/29311,उसाँय,११४० चिल्लाथ्व त्रयोदशी ,छ्यं स्याइगुया थीथी कारण,"छ्यं स्याइगु धयागु न्ह्याम्हेसितं जुइयः । थ्व छगू आम समस्या खः । न्ह्याम्ह मनू नं जीवनय् छ्यं स्याइगु पाखें पीडत जु हे जुइ । छ्यं स्याइगुया कारण थीथी दु । साधारणत दृष्टिदोषं निसें साइनसया कारणं तकं छ्यं स्याइसा गम्भीर कारणय् मस्तिष्कय् जुइगु ट्युमरं यानाः नं छ्यं स्याइ ।                                                         थौंकन्हय्या लिमलाःगु ई, दौडधूपया जीवनशैलीया कारणं अप्वःसित छ्यं स्याइगु जुयाच्वंगु दु । छ्यं स्याइगु थीथी कारणय् तनाव  मू समस्या कथं न्ह्यःने वयाच्वगु दु । थौंकन्हय्या इलय् सकसित धयाथें तनावं यानाः छ्यं स्याइगु जुयाच्वंगु दु । उच्च रक्तचाप (हाइ ब्लडप्रेसर)या कारणं नं छ्यं स्याइ । उच्च रक्तचाप सामान्यत ला ४० दँ दयेधुंकाः जुइगु खः, तर थौंकन्हय् म्हो उमेरयापिंत नं उच्च रक्तचापं पीडित यानाच्वंगु दु । म्हो रक्तचापय् नं छ्यं स्याइ । थुकिया लिसें सेखं चाइगु, ख्वाउँ चाइगु अथवा साइनसय् नं छ्यं स्याइगु जुइ । छ्यं स्याइगु पाखें बचे जुइगु खःसा तनावयात म्हो यानातये फयेमा । तनावया कारणं ब्वह, गःपःया लिसें क्वतलय् संकुचन जुइ, गुकिं यानाः छ्यं स्याइगु जु । म्हो द्यनेगु, इलय् हे मनयेगु यात धाःसा लिसें अय्लाः थ्वँ अप्वः त्वनीगु कारणं नं छ्यं सइ । चकलेट व पनीर थेंज्याःगु चीज यक्व नलकि नं छ्यं स्याइगु जुफु । अप्वः थें कफी त्वनीपिं मनूतय्त इलय् हे कफी त्वने मखन धायेगु नं छ्यं स्याये यः । छुं छुं इलय् मस्तिष्कय् ट्युमर जुल धायेगु नं छ्यं स्याइ, तर थज्याःगु समस्या म्हो हे जक खनेद । छ्यं स्याइगु म्हो यायेगु खःसा थौकन्हय् दौडधुप व तनावय् जुइपिंसं दिमाग शान्त यानातये फयेकेमाः, अले फयांफक्व तनावमुक्त जुयाच्वनेमाः । थुकिया निंतिं सुथय् सुथय् चाःहिलेगु, ध्यान यायेगु, व्यायम यायेगु यायेमाः । थुकिया लिसें मल्टिभिटामिन व एन्टिअक्सिडे न्स वासः नं नयेफइ । यदि ताःई तक छ्यं स्याइगु जुयाच्वन धाःसा विशेषज्ञ चिकित्सक हे क्यना स्वयेमाः । चिकित्सकयात क्यनाः सिटी स्क्यान यात धाःसा छ्यं स्याइगुया मू कारण सीकेफइ । थुकिया लिसें नियमित रुपं मिखा जाँच याकाच्वनेमाः, लिसें दृष्टिदोष दुसा मिखाया निंतिं सही नम्बरया चश्मा तयेगु यायेमाः ।","March 07, 2020 07:08 AM"
https://nepalbhasatimes.com/24926,उसाँय,  ,खाइप्वःचाय् पथरी,"खाइप्वःचा (पित्तथैली)य् पथरी थाइगु छगू साप हे सास्ति जुइगु समस्या खः । ८० प्रतिशत पथरी कोलेस्ट्रोलं हे दयावइगु खः । पित्त लीभरय् दयावइगु खः, अले थ्व दक्वं खाइप्वःचाय् मुंवनीगु खः । थ्व पित्तं दाः व चिल्लो दुगु नसा पचय् यायेत ग्वाहालि याइ । तर पित्तय् कोलेस्ट्रोल व बिलरुबिनया मात्रा अप्वः जुलकि पथरीया निर्माण जुइ । पित्तया पथरीयात घरेलु उपचार यानाः लायेकेफइ ।                                                         पासि ः  पासि पथरीया निंतिं तसकं फाइदा दुगु फल खः । अमेरिकन मेडिकल एसोसियसनया कथं थ्यंमथ्यं ८० प्रतिशत पित्तय् पथरी कोलेस्ट्रोल निर्माण जुयाः जुइगु खः । पासिइ पेक्टिन दइ । थुकिं पथरीयात अःपुक फ्लसआउटया निंतिं कोलेस्ट्रोलं जायाच्वंगु पथरीयात चिनाबी । चुकन्दर, तुसि व गाजरया रस ः  खाइप्वःचित सफा यानातयेत व बल्लाकातयेत अले लीभरयात सफा यानातयेत चुकन्दरया रस, तुसिया रस व गाजरया रस उलि उलि हे मात्राय् कयाः ल्वाकछ्यानादिसँ । थुगु संयोजनं छितः प्वाः व हि सफा यायेत नं ग्वाहालि याइ । तुसिइ दुगु उच्च लःया ज्वलं व गाजरय् भिटामिन सीया उच्च मात्रा दुगुलिं उकिं च्वप्वःचाय् मुनाच्वंगु विषाक्त पदार्थ पितछ्वयाबी । नवःघाँय् ः  नवःघाँसय् टेरपेन नांगु प्राकृतिक तत्व दइ, गुगु पित्तय् पथरी नायेका यंकेगुली नांजाः । थ्व पित्तं प्रवाह व मेमेगु पाचक रसयात उत्तेजित याइ, अथे जुयाः थुकिं पाचनय् नं ग्वाहालि जुइ । पित्तया पथरीया निंतिं घरेलु उपायया रूपय् नवःघाँय्या च्या भपियादिसँ । कागतिया रस ः  कागतिया रस प्राकृतिक रूपं पाउँसे च्वनी, थुकिं एसिड थें ज्या याइ, अले लीभरय् कोलेस्ट्रोल दयेकेबीमखु । न्हिं न्हिं खालि प्वाथय् प्यंगः कागतिया रस त्वनादिसँ । थथे छवाःतक यानाच्वनादिसँ । थुकिं पथरीया समस्या अःपुक हे ज्यंकी । ह्याउँगु ग्वारामल्ता ः  सन् २०१३ य् जूगु छगू अध्ययन कथं म्हय् भिटामिन सी गाक्क दयाच्वन धाःसा उकिं पथरीया समस्या कम याइ । छगः ह्याउँगु ग्वारामल्ता (क्याप्सिकम) य् थ्यंमथ्यं ९५ मिलिग्राम भिटामिन सी दइ । थ्व मात्रा पथरीयात पनेत कुगाः । अथे जूगुलिं थःगु आहारय् ग्वारामल्ता नं दुथ्याकादिसँ । वाइन ः  शोधकर्तातय्सं लुइकल कि बागू गिलास वाइनं पित्तया पथरीया हमलायात लगभग ४० प्रतिशत तक कम यायेफइ । अथे जूगुलिं छगू गिलास वाइन थःगु दिनचर्याय् दुथ्याकादिसँ, तर उलि अप्वः चाहिँ मखु । चु मबूगु अन्न ः  लखय् घुलनशील फाइबरयुक्त खाद्यपदार्थ, गथेकि ः चु मबूगु अन्न व मेमेगु अन्न थःगु आहारय् प्रशस्त दुथ्याकादिसँ । फाइबर कोलेस्ट्रोल व ट्राइग्लिसिराइडया स्तरयात कम यानाः स्वाभाविक रूपं पथरीया निर्माण जुइगु प्रक्रियायात पनाबी ।  ","September 06, 2019 07:45 AM"
https://nepalbhasatimes.com/26789,उसाँय,११४० कछलागा तृतीया,कुन्हू छु छु यायेत ज्यू ?,"कुन्हूयात संस्कृत घृतकुमारिका, हिन्दीं ग्वारपाठा नेपालीं घिउकुमारी व अंग्रेजी एलोबेरा (Alovera) धाइ । कुन्हू झीथाय् न्ह्याथासं दु । अप्वः थें फि वगरय् व खुसि सिथय् सिथय् लाःगु जग्गाय् बुयावइ । झी नेवाःतय् छेँय् अप्वः थें कुन्हूमा छमा नं गमलय् पिनातःगु दइ । कुन्हूया धयागु छगू कथं हाया हः जक दइगु मा खः ।                                                         साधारण तयाः निगू फूट तक ताःहाकःगु व प्यंगू इंच तक ब्या दइगु थुकिया हःया निखेरंया सिथय् सिथय् कं थें दयाच्वनी । सिंहदरबार बैद्यखानाया क्यबलय् पिनातःगु कुन्हूया ६ फूट तक तमागु व ६ इंच हे तब्यागु हः बाला दुगु कुन्हू बुया वयाच्वंगु थ्व च्वमिं हे खंगु दु । झीथाय् छेँय् नं झीसं तःग्वःगु १२ इचिया गमलाय् कुन्हूमा पिनाः उकी न्हियान्हिथं लः बिइगुया लिसें झी नयाः ल्यंपुःयंगु बासिगु केँ (विशेष यानाः रहर), च्या दायेकाः वःगु च्याखू बरोबर गमलाय् तयाबीगु यात धाःसा झीसं नं कुन्हूमायात अथे हे ततःमा यायेगु खःसा कुन्हूमा तमा व हः तबाला यायेगु खःसा मूलगू माया हा छचाःख्येर थहां वइगु चिचिमाःगु मा लिनाः वांछ्वयेमाः । कुन्हूया झीथाय् स्वताजि दु । वाउँगु हः दुगु तमा जुइगु, सियु सियु वाउँ वाउँ नःगु तमा जुइगु व हःया वाला नं चिबाला हाकः नं चिचिंहाकः जुइगु, थुपिं स्वता मध्ये वाउँगु, तमा व तबालागु कुन्हूयात हे विशेष रुपं वासःया रुपय् छ्यलीगु खःसा मेगु निताजिं शोभा लाकेत जक पिइगु खः । # कुन्हूया हःया द्यःने ख्वातुक लानाच्वंगु छबः तुलाकालकि उकी दुने चुल्लुसे तःखाः थें छ्वाला छ्वाला च्वनीगु पदार्थ दु । थ्व यक्व हे ल्वय्या वासः खः । थुकिया पाय्छि मात्रा दयेकाः सेवन याये सःसा थुकिं लिभरया ज्यायात बांलाक संचालन याकातइ । थुकिं दुरुपा, लिभर व गुप्तांगयात उत्तेजना दयाच्वनी । थुकिं प्वाथय् दाइपिं थीथी कथंया की नं स्यानाबिइ । थुकिया लेप दयेकाः पानाबिल धाःसा मदिक्क उगुंथुगुं कै वयाच्वनीगु व मेमेगु छ्यंगूया ल्वय् मदयावनी । थुकी मेमेगु जडीबुटी ल्वाकछ्यानाः यक्व हे आयुर्वेदिक वास दयेकू । # छुचुनय् कुन्हूया दुनेच्वंगु ला तयाः न्हायाः मरि छुनाः घ्यः चाकुलिसे नयाबिल धाःसां आमवातया ल्वगितय्त फाइदा जुइ । थुकिं कब्जियत नं तापाना वनी । आमवातया ल्वगितय्सः न्हिं न्हिं सुथय् थथे यानाः छुनातःगु मरि नयेमाः । # ईब्यः मदयेक थीमज्यू जुइगु, जुइबलय् नं कष्ट जुइगु समस्या दुपिं मिस्तय्सं थीमज्यू जुइगु दिन स्वयां स्वन्हु न्ह्यः निसें कुन्हूया दुने च्वंगु लाः नयेगु यायेमाः अले थीमज्यू जुइगु मदीतलय् थ्व नया तुं च्वनेमाः । थुकिं मचाछें याइगु ज्यायात सामान्य यानातइ । # मिं पुइबलय् नं कुन्हूया दुने च्वंगु रसया लेप पानाबिल धाःसा मिं पुथाय् सिचुसे च्वनी, लिसें फ्वफ्ववं नं गाया वइमखु । # अमलपित्त जुयाः तसकं हे छ्यं स्याइगु बानि दुपिंत कुन्हूया दुने च्वंगु लाः तकुक तकू तुलाकयाः चिनीय थुनाः छक्वलं छलुकु यानाः घुर्का छ्वयेगु यात धाःसा अमलपित्त लनावं, अथे हे अमलपित्तं तसकं छ्यं स्यानाच्वनीबलय् थ्व कपालय् पानाब्यूसां ज्यू । कुन्हूया दुने च्वंगु लाः १० ग्रामय्, छगू चम्चा कागतिया ति व छगू चम्चा हे कस्ति ल्वाकछ्यानाः त्वनाबिल कि पाचक सम्बन्धि न्ह्याथेज्याःगु समस्या नं ज्यनावनी । नये नं तसकं यइ, पचय् नं जुइ । # मिखां सुलुसुलु ति पिहां वयाच्वन, अथें अथें हे मिखा ह्याउँया वइगु जुयाच्वन व मिखा बुल्लु या वयाच्वन धाःसा कुन्हुया लाःयागु ति निफुति स्वफुति सुथय् व सन्ध्याकाःईती मिखाय् तिकि नंकबिइमाः, थ्व समस्या ज्यनावनी, लिसें मिखा नं न्हिच्छिं सिच्चुसे च्वनाच्वनी ।","November 15, 2019 06:45 AM"
https://nepalbhasatimes.com/28505,उसाँय,११४० सिल्लाथ्व सप्तमी,कागति-लः त्वनाया फाइदा,"कागति-लः अथवा कागति म्हयागु स्वस्थ विकासया निंतिं तसकं आवश्यक तत्व खः। कागतिइ दुगु भिटामिन सीं मेमेगु गुलिखे भिटामिनलिसे जानाः म्हयात स्वस्थ यानातयेत तसकं महत्वपूर्ण भूमिका म्हिती । थ्वया लिसें छ्यगूयात स्वस्थ यानातयेत व म्हयात अःखः परिस्थितिइ ल्वय् नाप ल्वायेगु क्षमता दयेकाबीत भिटामिन सी मदयेक हे मगाः । मखु धयागु खःसा म्हय् थीथी कथंया ल्वचं कइ, अले ल्वय्लिसे ल्वायेगु क्षमता नं पाः जुयावनी । भिटामिन सीया मू गुण म्हय् प्रतिरोधक शक्तिया विकास यायेगु खः । कागति-लः व कागतिया रसय् दइगु भिटामिन सीया प्रशस्त मात्राया कारण कागतियात प्राकृतिक शक्तिबद्र्धक सिया रुपय् यक्व हे महत्व बीगु याः । न्हिं न्हिं जा नयेबलय् कागति नं छ्यलेगु यात धाःसा म्हयात भिटामिन सी गाक्क हे चूलाइ ।                                                           थीथी ल्वय् लंकेत कागति-लः ","February 01, 2020 08:27 AM"
https://nepalbhasatimes.com/26790,उसाँय,११४० कछलागा तृतीया,रुमेटिक ज्वरो,"मस्त हे झीगु भविष्यया बः खः । मस्तय्त बांलाक ब्वलंकेफत धाःसा वयागु भविष्य हे बांलाना वनी । उकिं झीसं नकेगु, त्वंकेगु, पुंकेगुया नापनापं मस्तय्त जुइ यःगु थीथी किमिसया ल्वय्या विषयलय् नं सिइकातये तसकं आवश्यक खनेदु । गुगुं ल्वय् बुसांनिसें प्यदँ न्यादँया दथुइ जुइसा गुगुं ल्वय् स्कूल वनीगु उमेरय् जुइ ।                                                         मस्तय्त जुइगु अनेतने ल्वय् मध्ये रुमेटिक ज्वरो, रुमेटिक मुटु ल्वय् नं छगू खः । खय्त ला थ्व ल्वय् तःधिकःपिं मिजं मिसा सकसितं जू, तर अप्वः थें स्कूल वनीगु उमेरया मस्तय्त जुइगु ल्वय् खः ।अप्वः थें मस्तय्त कथु स्याइगु, टन्सिल जुइगु समस्या गाक्कं दु । उलि जक मखु ई घुतुके मफइगु, नयेबलय् कथु स्याइगु, कथुइ ग्लान्ड वइगु, ज्वरो वइगु, कथुइ हे ज्वंक न्याक्क मुसु वइगु आदि यक्वसित जू । थज्याःगु समस्यायात बांलाक बिचाः मयात धाःसा मेगु ल्वचं थिउवनी । गथेकि रुमेटिक ज्वरो वा वाथ ज्वरो । थीथी किसिमया ब्याटेरिया वा भाइरसं वा मेमेगु कारणं यानाः कथु स्यायेफु । तर न्यादँ निसें झिंन्यादँया दथुइ कथु स्याइगुया मुख्य कारण स्ट्रेप्टोकोकस, डिफ्टेरिया, माइक्रोप्लाज्मा इन्फेकसियम, मोनोन्युफिलयोसिस, हेपन्जाइना आदि नांयागु किलं यानाः कथु स्यायेफु । तर स्ट्रेप्टोकोकस गु्रप ए नांयागु ब्याक्टेरियां कथु स्यात धाःसा वयात बाथ ज्वरो अथवा रुमेटिक फिबर जुइगु सम्भावना गाक्कं दइ । उकिं इलय् हे थुकिया वासः याये तसकं आवश्यक जुइ । यदि लिपा लात धाःसा रुमेटिक मुटुया ल्वय् जुइगु यक्व सम्भावना दु । रुमेटिक फिभर (Rheumatic fever) बाथ ज्वरो अर्थात रुमेटिक फिभर (B-haemolytic streptococcus group a) बि हेमियोलाटिक स्ट्रेप्टोकोकस गु्रप ए नांयागु जिवाणुपाखें जुइगु ल्वय् खः । थ्व ल्वय् जुइबलय् दकलय् न्हापां कथु स्याइ, ज्वरो वइ, छवाः (न्हय्न्हु) दुने हे कथु स्याःगु लनि, तर हाकनं प्यवाः (नीच्यान्हु)या दुने ज्वरो लिथ्वइ । ज्वरो लिथ्वइबलय् ज्वरोया नापनापं साःसाःपतिकं स्याइ । उकिं झीसं मस्तय्त ज्वरो वल वा कथु स्यात धाःसा गुकथं जूगु खः सिइकेमाः । बाथ ज्वरो वःपिं मस्तय्त वा तःधिकःपिंत नाडी, पुलि, ल्हाःया चुल्या आदि साःसाःपतिकं स्याइ । छथाय् स्याःगु कम जूसा मेथाय् स्यानावइ । उलि जक मखु मनावयेगु नं सुरु जुइ । थ्व छगू कथंया अर्थराइटिसया (arthritis) लक्षण नं खः । बाथ मुटु ल्वय् (Rheumatic heart disease) मस्तय्त यदि बाथ ज्वरो वल तर इलय् वासः यायेमफुत धाःसा मुटुया भल्भ स्यस्यं वनी । मुटुया भल्भ स्यन धाःसा मुट कमजोर जुइ, मुटु मना वइ, मुटुया चाल गडबड जुइ, छ्यंगू, ल्हाः, तुति, म्हय् गुलि गुलि खने दयावइ । अथेहे थाय्थासय् वँचुक चातः खनेदया वइ । लिपालात धाःसा हर्टफेल जुयाः सी नं यः । थ्व ल्वय् तसकं ग्यानापुगु ल्वय् खः । खय्त ला सुरुइ कथु जक स्याइ, ज्वरो वइ, तर थ्व ग्यानापुगु स्ट्रेप्टाकोकस ग्रुप ए नांयागु किलं यानाः ज्यान हे कायेफु । उकिं थ्व ल्वय्या बारे वाः चायेकाः इलय् हे वासः यात धाःसा ३ प्रतिशत तक थ्व ल्वय्यात म्हो यायेफइ । थ्व ल्वय् जुल धायेवं छु यायेगु दकलय् न्हापां चिकित्सकयात क्यनाः इलय् हे वासः यायेगु । बाथ ज्वरो वल धायेवं हाकनं हाकनं लिथ्वया मुटुयात हानी याये यः । उकिं चिकित्सकया सल्लाह कथं पेन्सिलिनया इन्जेक्सन कायेमाः । यदि थ्व ल्वचं मुटुइ मथिउनिसा न्यादँ निसें झिन्यादँ तक पेन्सिलिनया इन्जेक्सन कयावं च्वनेमाः । यदि मुटुइ थी धुंकल धाःसा स्वीन्यादँ तक वा गुम्ह गुम्हेस्यां जीवनभर सुइ कयाच्वने मालेफु । स्ववाःय् छक्वः पेन्सिलिनया सुइ काल धाःसा बाथ ज्वरोया की बढे जुइफइमखु । तर मुटुया भल्भ हे स्यनेधुंकल धाःसा मुटुया अपरेशन यानाः भल्भ हे फेरे यायेमाः । थ्व ल्वय् अप्वः थें स्कुल वनीगु इलय् अर्थात स्वदँ निसें झिंन्यादँया दुनेयापिं मस्तय्त जुइगु ल्वय् जूगुलिं मांबौपिंसं जक मखु, स्कुलयापिं शिक्षकशिक्षिकापिंसं नं थ्व ल्वय् बारे थुइकातये आवश्यक दु । थज्याःगु ल्वय्या शंका जुइसाथ मांबौपिंत सुचं बियाः उपचारया निंतिं छ्वयेमाः । प्रत्येक स्कुलय् इलय्ब्यलय् मुटुया जाँच यायेगु व्यवस्था यायेमाः । अप्वः थें ख्वाउँथाय्, चिकुथाय्, निभाः मदुथाय् च्वनीपिं मस्तय्त थ्व ल्वय् जुइगु सम्भावना दुगुलिं स्कूलया क्वथा निभाः दुगु, ख्वाउँसे मच्वंगु थाय् जुइमाः । थ्व ल्वय् अप्वः थें विकासोन्मुख देशय् च्वंपिं मस्तय्त जूगु खनेदु । भारत, पाकिस्तान, थाइल्यान्ड, अफ्रिका थेंज्याःगु देय् लिसें नेपालय् नं थ्व ल्वय् जूगु खनेदु । थज्याःगु संवेदनशील, वासः यायेत यक्व ध्यबा तूगु , ग्यानापुगु ल्वय् मजुइकेया निंतिं सकस्यां थ्व ल्वय् बारे जानकारी कया हे तयेमाः ।","November 15, 2019 07:00 AM"
https://nepalbhasatimes.com/26330,उसाँय,  ,कचिगु दुरु व दुरुया क्रीमं ख्वाः बांलाकेगु थीथी उपाय,"दुरुं झीत शक्ति बीगु जक मखु, बांलाकेगु ज्या नं याइ । दुरुइ प्रोटीन, क्याल्सियम व चिल्लो दुगु तत्व यक्व दइ, गुकिं म्हयात बांलाकेगुया लिसेलिसें ख्वालय् नं चमक दयेकाबी । गथे दुरु न्हिं न्हिं त्वनाच्वन धाःसा म्ह्यात बल्लाकीगु खः, अथेहे दुरु सौन्दर्य नं थकायेगु ज्या याइ । दुरु जक मखु, दुरुया क्रीमं वं बुलेगुली नं फाइदा यक्व दु । आः स्वये कचिगु दुरु व दुरुया क्रीम गुकथं छ्यलेगु खः–                                                         #  मस्र्याबरां व बेसन दुरुलिसे ल्वाकछ्यानाः ख्वालय् क्वं बुले थें बुलादिसँ । गनकि ख्वाः सिलादिसँ । ख्वालय् गज्जबया चमक खने दयावइ । # दुरुइ चाना वा मुसू तयाः चछि फ्वयादिसँ । बांलाक निनाः दुरुइ ल्वाकछ्यानाः ल्हातय् व तुतिइ बुलादिसँ । छ्यंगू नाइसे क्यातुसे च्वनावइ । # दुरुया क्रीमय् बागू चम्चा हलू ल्वाकछ्यानाः ख्वालय् बुलेगु यात धाःसा ख्वाः एकदम यचुपिचु धायावइ । # सन्तरासिया ख्वला गंक पानाः चुं ल्हुयादिसँ, अले थ्व चुं दुरुइ ल्वाकछ्यानाः ख्वालय् फेसप्याक थें यानाः पानादिसँ, ख्वाः बांलानावइ । # गर्मिबलय् छाःगु निभालं यानाः क्वःगु ख्वालय् ख्वाउँगु दुरु मालिस यानादिसँ । थ्व छुं ई अथे त्वःता तयादिसँ । अनंलि सिला छ्वयादिसँ । # स्यःकैया दाग वंकेगु खःसा हाकु हाम्वः व ईका बागू बागू चम्चा कयाः निनादिसँ । अनंलि थ्व दुरुइ तयाः संकाः दाग वयाच्वंथाय् पानादिसँ । छुं न्हि लिपा हे दाग मदयावनी । # कचिगु दुरुइ छिं छगू चम्चा चोकर बांलाक माः मबूतले फ्वया तयादिसँ । अनंलि उकी छगू चम्चा गाजरया रस, हलू छप्तिया व छगू चम्चा श्रीखण्डचुं ल्वाकछ्यानाः ख्वालय् २–३ मिनेट तक तीजक तीजक बुलादिसँ । अनंलि १० मिनेट लिपा लखं ख्वाः सिलाछ्वयादिसँ । # कचिगु दुरुइ छगू चम्चा सुजि, छगू चम्चा दुरुया पाउडर कयाः बांलाक संकाः ख्वालय् बुलादिसँ । गनकि ख्वाः सिलादिसँ । # दुरुया क्रीमं म्हय् बुल धाःसा छ्यंगूया सुख्खापन मदयावनी, छ्यंगू बांलानावइ । # सुख्खागु छ्यंगू नाइसे च्वंकेगु खःसा बागू कप दुरुइ स्वफुति सनफ्लावर चिकं ल्वाकछ्यानादिसँ । थुकियात चिग्वःगु थल छगलय् तयाः बांलाक संकादिसँ । थुकी कपाय् थुनाः ख्वालय् हुयाकयादिसँ । थुकियात ख्वालय् पानाः २० मिनेट तक त्वःतातये धुंकाः ख्वाः सिलादिसँ । # कचिगु दुरु भचा कयाः ख्वालय् बुलादिसँ । गने धुंकलकि उकी चि भचा तीजक तीजक बुलादिसँ । थुकिं छ्यंगूया सी धुंकूगु कोष ब्वलनावनी । # चिधंगु चम्चां निगू चम्चा बेसन बागू चम्चा हलू ल्वाकछ्यानादिसँ । थुगु मिश्रणय् झिफुति गुलाबजल व झिफुति कागतिया रस ल्वाकछ्यानाः बांलाक संकादिसँ । वयां लिपा कचिगु दुरु भतिचा ल्वाकछ्यानाः छ्वालुगु लेप दयेकादिसँ । थुगु लेपं म्वःल्हुइ न्ह्यः हे ख्वालय् बुलादिसँ । बाघौ लिपा जक ख्वाः सिलादिसँ । ख्वाः झझः धायेक थिनावइ । # छगू चम्चा कस्ति बागू कप ताजा दुरुइ ल्वाकछ्यानादिसँ । आः थ्व ब्युटी मास्क ख्वालय् पानादिसँ । गनकि लुमुलुमु धाःगु लखं ख्वाः सिलादिसँ । # ख्वाः सफा यायेत न्ह्याबलें नं दुरुइ प्याःगु कपाय् छ्यलादिसँ । # जिफ्वः कचिगु दुरुइ चुलाः स्यःकचय् पानाबिल धाःसा स्यःकै मदयावनी । # कचिगु दुरुं न्हिं न्हिं म्हय् बुलाच्वन धाःसा हाकुगु लाउँ नं तुइतुइ धायावइ । # दुरुइ केशर ल्वाकछ्यानाः म्हुतुसिइ पात धाःसा म्हुतुसि बांलाइ । # लुसि बांलाकेत व बल्लाकेत न्हिं न्हिं लुसि दुरुइ थुनेगु य ानादिसँ । # भारा सिले धुंकाः कागतिया रसय् दुरु ल्वाकछ्यानाः ल्हातय् बुलाबिल धाःसा ल्हाः ल्वःवनापुसे च्वंक हे बांलाइ । # दुरुइ कस्ति ल्वाकछ्यानाः ल्हाः, तुति, गःपः व ख्वालय् बुलादिसँ । छ्यंगू नाइसे क्यातुसे च्वनावइ । # ताजा दुरुइ कागतिया रस ल्वाकछ्यानाः ल्हाः तुति, गःपः व ख्वालय् बुलादिसँ, बाघौ लिपा लुमुलुमु धाःगु लखं सिलादिसँ, छ्यगू बांलानावइ । # मिखाया क्वसं हाकुयावःगुयात मदयेकेगु खःसा दुरुइ कपाय् प्याकाः मिखाक्वय् दिकातयेगु यानादिसँ । # भुजिंखि वंकेत व ला हय्हय्कुंगु चकंकेत लैं छ्यानाः उकी दुरुया क्रीम भचा ल्वाकछ्यानाः ख्वालय् न्हिं ३० मिनेट तक पाना तयादिसँ । # ख्वालय् चछि कागति व दुरुया क्रीम पानातयेगुलिं यक्व हे फाइदा याः । थुकिया निंतिं छिं दुरुया क्रीम व कागतिया रसं ख्वालय् तुलाः चछि अथें त्वःतातयादिसँ । न्हिछिया त्यानु व धुलं यानाः कय्कुंगु छ्यंगू थुकिं यानाः चकनावइ । # ख्वाः तुइसे च्वंकेत दुरु, कागति, सन्तरासिया रस ल्वाकछ्यानाः ख्वालय् गःपतय् व न्हाय्पनय् २० मिनेट तक पाना तयादिसँ । # प्यंगः न्यागः मस्र्याबरां बहनी दुरुइ फ्वयादिसँ । सुथय् नचुक निनाः ख्वालय् लेप तयादिसँ । ख्वाः नाइसे क्यातुसे च्वनाः बांलाइ । # कचिगु दुरुइ निफुति प्यफुति कागतिया रस ल्वाकछ्यानाः ख्वाः, गःपः, चुल्या सफा यात धाःसा छ्यंगू स्वच्छ नं जुइ, नाइसे नं च्वनी ।  ","October 25, 2019 07:25 AM"
https://nepalbhasatimes.com/26966,उसाँय,११४० कछलागा नवमी,चिनील्वय् : असन्तुलित नसा व छेँय्छेँय्या समस्या,"थौंकन्हय् म्हो उमेरया मनूतय्त नं मुटुल्वय्, चिनी ल्वय्, उच्च रक्तचाप थेंज्याः गु ल्वचं कयेगु याना हःगु दु । ‘थुकिया कारणत दक्वं झीगु हे ल्हातय् दु’, जनस्वास्थ्य विज्ञतसें धयादी, ‘झीगु जीवनशैलीलिसे स्वानाच्वंगु खः दु । झीगु आनीबानी, रहनसहन, नसात्वँसाया खँ, व्यायाम मयायेगु व मेगु दकलय् तःधंगु समस्या धइगु तयारी नसाज्वलं नयेगु खः ।’                                                         वय्कःपिनिगु धापूकथं जीवनशैलीलिसे स्वानाच्वंगु खँत दक्वं चिनील्वय्लिसे जक मखसे मृत्युया जोखिम ब्वलंकीगु मेमेगु कारणलिसे नं अन्तरसम्बन्धित जू ।सन् २००५ य् मृत्युया प्रमुख कारणमध्ये ११ गूगु थासय् चिनील्वय् अर्थात मधुमेह सन् २०१६ य् खुगूगु थासय् थहां वंगु छगू अध्ययनं क्यंगु दु । झीसं सिउ मचांनिसें हे ‘ब्यालेन्स डाइट’ (सन्तुलित भोजन) यायेमाः धकाः ब्वना वयाच्वनागु खः । तर ‘सन्तुलित भोजन’ ग्रहण मयाःगु कारणं मनू थीथी ल्वचं ग्रस्त जुया वयाच्वंगु दु । साःसाःगु नसाज्वलं नयेगु, मसाःगु मनयेगु मनूया प्रवृत्ति, वयागु कार्य व्यवस्तता आदि कारणं अस्वस्थकर नसाज्वलं नयाच्वंगु दु । झीगु समाजय् नं छुं दशकंनिसें चिनील्वय् छगू जटिल व छेँय् छेँय् खने दया वयाच्वंगु समस्याया रुपय् विस्तार जुजुं वःगु दु । नेपाल मधुमेह समाज स्थापनाया ५० दँय् चिनील्वय्या ल्वगि म्हो जुइगु पलेसा अप्वया वनाच्वंगु दु । अंग्रेजीं ‘डायबिटिज’ धाइगु थ्व ल्वय्यात खय् भासं ‘मधुमेह’ वा ‘चिनील्वय्’या रुपय म्हसीका वयाच्वंगु दु । नेपाल मधुमेह समाजयाकथं विश्वय् प्रत्येक ११ म्ह मनूमध्ये छम्हसित चिनील्वचं कइगु जुयाच्वंगु दु । मधुमेहया कारणं प्रत्येक ६ सेकेन्डय् छम्हेसिया मृत्यु जुयाच्वंगु दु । सन् २००० य् विश्वय् मधुमेहीया ल्याः १७ गू करोड १० गू लाख दुगुलिइ सन् २०१७ या अन्त्य तकया दुने थुकिया ल्याः अप्वया वनाः ४२ गू करोड ४८ गू लाख थ्यंगु दु । चिकित्सकतय्कथं भारत व चीनय् दकलय् अप्वः चिनील्वय् (मधुमेह)या ल्वगित दु । नेपालय् ४० दँ च्वय्या उमेरया स्वम्हमध्ये छम्हेसित सुरुवाती मधुमेह जुइगु याः । येँय् याःगु सर्वेक्षणय् ६० दँ उमेर समूह च्वय्या प्यम्हमध्ये छम्ह थ्व ल्वचं ग्रस्त जुयाच्वंगु दु । थौंकन्हय् नेपालय् गुंगू लाख मनू चिनील्वय्या ल्वचं प्रभावित जूगु तथ्यांक दु । मधुमेह व थाइराइड ल्वयया विशेषज्ञ डा. प्रदीपकुमार श्रेष्ठयाकथं मनूया म्हय् दुने च्वंगु प्यान्क्रियाज नांया अंगं नियमित रुपय् ‘इन्सुलिन’ पिकायेगु ज्या याइ । थ्व हे ‘इन्सुलिन’ मार्फत मनूया म्हय् दुने च्वंगु चिनी शोषण यानाः रक्तनलीपाखें म्हया थीथी अंग दुने छ्वइ । इन्सुलिनं प्रभावकारी अथवाः बांलाक ज्या याये मफुगु अवस्थाय् म्हय् दुने दुगु चिनी रक्तनलीया कोसिकाय् दुहां वने मफयाः म्हय् च्वंगु चिनी जम्मा जुइगु यात हे चिकित्सकीय भासं ‘डायबिटिज’ (मधुमेह) धाइ । डा. श्रेष्ठं धयादी, ‘प्यान्क्रियाजं पर्याप्त इन्सुलिन मदयेकीगु व लिभरं सुगर (चिनी)ं अप्वः लिकाइगु (वांछ्वइगु) ‘डायबिटिज’ शुरु जूगुया लक्षण खः । थज्याःगु अवस्थाय चिनी हिइ जम्मा जुयाः लिभरं हिइ चिनीया चिनी जायेका बीगु ज्या याइ ।’मुटुल्वय् विशेषज्ञ डा. प्रकाशराज रेग्मीयाकथं कार्बोहाइड्रेटं इन्सुलिन अप्वः लिकाइगु व मनुखं न्हियान्हिथं जा नइबलय् न्हिंन्हिं इन्सुलिन लिकाइ । विश्वय् सन् १९७० लिपा डायबिटिज महामारीया रुपय् शुरु जूगु खः । सन् १९७५–२० १५या दथुइ विश्वय् ल्ह्वनेगु क्रम २ दशमलव ७८ प्रतिशतं अप्वल । वंशाणुगत गुणया कारणं नं चिनील्वय्या ल्वगित अप्वःगु खनेदु । हाडजोर्नी विशेषज्ञ शैलजा रंजितकारं धयादिल, ‘झीगु म्हय् हि वनीगु नशा छ्यनंनिसें पालितःतक न्यनाच्वंगु दइ । मनूया तुतिइ डायबिटिज जुल धाःसा तुतिइ ‘इन्फेक्सन जुइगु, क्वँय् स्यनीगु जुइ । थ्व कारणं यानाः ल्वगि सतर्क जुइमाः व इलय् हे चिकित्सयाथाय् वनेमाः । वय्कःयाकथं मनूया पालितःलय् आपालं चिचिकूगु क्वँय् दइ । नशाय् हिया आपूर्ति बांलाक मजुल धाःसा संक्रमण जुइ व हि वनीगु नशायात संक्रमणं नयाबी ।’ तिलगंगा अप्थाल्मोलोजी इन्ष्टिच्युटया मिखा ल्वय् विशेषज्ञ इलि प्रधानं हरेक मनुखं इलय्व्यलय् थःगु मिखाया परीक्षण याकाच्वनेमाःगु खँय् बः बियादिसें विश्वया मिखा ल्वगि मध्ये ५ प्रतिशत मधुमेहया कारणं न्ह्याबलेंया निंतिं मिखाया दुष्टि मदयेका च्वनेमाःगु जानकारी बियादिल । मिखाया ल्वगि इलय् हे अस्पताल वनाः चिकित्सा सेवा काल धाःसा ९० प्रतिशत मिखाया ज्योति बचे याये फइगु धासें वय्कलं लिबाक अस्पताल थ्यंपिं ल्वगिया मिखाया दृष्टि बचे मफइगु धयादिल । वय्कलं चस्माया पावर याकनं याकनं अप्वइगुया कारणय् चिनील्वय्या लक्षण नं जूगु धयादिल । चिकित्सकतय्कथं विलासी जीवनशैली व नसात्वँसाय् याइगु लापरवाहीया कारणं चिनील्वय्लिसे सम्बन्धित समस्या अप्वया वनाच्वंगु दु । खाद्य प्रविधि विज्ञ आलोक श्रेष्ठं धयादी, ‘कारणत झीगु हे ल्हातय् दु । झीगु जीवनशैलीलिसे स्वानाच्वंगु खँ दु । झीगु आनीबानी, रहनसहन, नसात्वँसाया खँ, व्यायाम मयायेगु व मेगु तःधंगु समस्या तयारी नसाज्वलं खः ।’ मावनशरीरय् पोषण प्रदान याइगुकथंया नसाया निंतिं नयेगु निंतिं प्रयोगय् वइगु दक्वं कथंया वस्तुयात नसाया रुपय् खाद्यप्रविधिं परिभाषित याःगु वय्कलं धयादिल । मनुखं नइगु जा, मरिइ कार्बोहाइड्रेट दइगु व थुकिं ग्लुकोजया निर्माण याइगु जानकारी बियादिसें प्यान्क्रियाजपाखें इन्सुलिन तयार जुइगु वय्कलं जानकारी बियादिल । झीगु जीवनशैलीइ वःगु हिउपाःया कारण ममः, चाउमिन, चाउचाउ, विस्कुट, पिज्जा, कट्टिरोल थेंज्याःगु आकर्षक खाद्यवस्तुया प्रयोगय् अप्वया वनाच्वंगु दु । थुकिं चिनील्वय् अप्वयेकेत ग्वाहालि याइ । उकिं हरेक मनुखं नसात्वँसाय् हिउपाः हयेमाःगु आवश्यक जूगु स्वास्थ्य क्षेत्रया विज्ञतय्सं बः बिया वयाच्वंगु दु । मुटुल्वय् विशेषज्ञ डा. रेग्मीयाकथं चिनील्वचं कःम्ह मनुखं विशेष यानाः ग्लुकोजयुक्त वा अःपुक ग्लुकोजय् परिणत जुइकथंया नसाज्वलं नयेगु म्हो यायेमाःगु सुझाव बियादी । अथे हे कोलेस्ट्रोलयुक्त नसा नयेगु म्हो यायेगु व रक्तचाप नियन्त्रण यायेमाः । नेचुरल फुड अर्थात ‘पोलिस’ यानामतःगु जाकि, सिसाबुसा व वाउँचा तरकारिया प्रयोग अप्वयेकेमाः । चिनील्वय् जूम्ह मनुखं म्होचा म्होचा यानाः न्हिछिया खुक्वःतक नसाज्वलं नयेमाःगु डाक्टर रेग्मीं धयादी । जँलास्येँयात भार मलाकेत प्रोटिन व कार्बोहाइड्रेटया मात्रा मिले यानाः नसा नयेमाः । प्लान्ट ओरिजिनपाखें दयेकातःगु चिकनय् कोलेस्ट्रोल दइमखु । एनिमल ओरजिन नसाय् कोलेस्ट्रोल दइ । मुटुल्वय् विशेषज्ञ डा. रेग्मीं मधुमेहं म्हया आन्तरिक अंग, मिखा, नुगःचु, जँलास्येँ व दिमागयात हानी नोक्सानी याइ धइगु खँ यक्वसिनं मसिउ धासें रक्तचाप, ल्ह्वनीगु आदि मधुमेहलिसे स्वानाः वइगु ल्वय् जूगु धयादिल । वय्कःयाकथं चिनील्वचं मनूया म्हय् दुने च्वंगु हियात ताकुका बी । थुकिं रक्तनलीया दुनेया भागयात स्यंका बीगु व रक्तनलीइ कोलेस्ट्रोल डिपोजिट यानाबी । मनुखं थःगु जीवनशैलीइ सुधार हयेमाःगु सल्लाह बियादिसें वय्कलं सन्तुलित भोजन (गुकी क्यालोरीया मात्रा फिक्सड जुइमाः), न्हिथं ६० मिनेट व्यायाम यायेमाःगु, धुम्रपान याये मजिउगु, तौल क्वपालेमाःगु व स्टे«स म्यानेजमेन्ट यायेमाः । चिकित्सकयाकथं चिनील्वय् जूपिंसं ख्येंचय् दुने च्वंगु म्हासुगु भाग (कोलेस्ट्रोल) नये जिउ । कोलेस्ट्रोलया २० प्रतिशत जक हिइ जम्मा जूवनी । न्हियान्हिथं प्रयोग याइगु जाकि, मैदा, अं आदिइ नं कोलेस्ट्रोल दइ । छम्ह स्वस्थ मनुखं न्हिथं छगू म्हासुगु ब्वलिसें ख्यें नये फइ । तर असन्तुलित रुपय् यक्व नये मजिउगु चिकित्सकया सल्लाह दु । अथे हे रसबरी नं चिनील्वय् जूम्हं नं मात्राछि मिले यानाः नये फइ । नये मजिउगु धाःसा मखु । छेँजलय् मनुखं ह्याउँगु लाया रुपय् म्येय्या ला वा खसिया ला वालय् निक्वः तक नये फइ । तर तुयुगु ला धायेवं असन्तुलित रुपय् यक्व ला नल धाःसा उकिं नं झीगु म्हयात हानी याइ । घ्यः ज्यनाः यायेबलय् भचा तयाः नये जिउ । घ्यलय् पुकाः नये मजिउ । छगू चम्चा घ्यः नये फइ । फाइवर प्रशस्त दुगु वाउँचा तरकारि नयेगु यायेमाः । आटाया मरि भतिचा घ्यः तयाबिल धाःसा चिनी कुहां वइ । वालय् निक्वः न्या नं नये फइगु सुझाव चिकित्सकया दुसा अय्लाः त्वनेबलय् नं चिनीया मात्रा म्हो जुइ ।","November 21, 2019 06:49 AM"
https://nepalbhasatimes.com/18967,उसाँय,  ,लिभर खराब जूगुया छुं लक्षण व घरेलु उपचार,"लिभर (स्येँ) झीगु म्हया छगू मुख्य अंग खः। लिभरय् छुं नं कथंया खराबी वल धाःसा थुइकादिसँ कि खतरा वयेत्यंगु दु । छाय्कि छुं नं ल्वय् जुइत्यन धाःसा झीगु म्हं उकिया संकेत न्हापा हे बी । अले उगु संकेत थुइके मफुत धाःसा झी समस्याय् बांमलाक हे तक्यनी । लिभर खराब जुइगु कारण तःगू हे दु ।                                                         उकी मध्ये मुख्यगु कारण यक्व पुकातःगु, सियातःगु नसाज्वलं अथवा बजराय् तयारि न्यायेदुगु मसला कडा जुइक तयातःगु नसाज्वलं नयेगु अथवा अय्लाः यक्व त्वनेगु खः । अप्वः थें मनूतय् थ्व धारणा दयाच्वनी कि उपिं थज्याःगु चीजं तापाक हे च्वनाः, सामान्य नसाज्वलं हे नयेगु यानाच्वनागु खः । उमिसं नं थन ध्यान बीमाःगु दु कि लिभर खराब जूगुया लक्षण छु छु खः ? सावधान जुइगुलिइ हे समझदारी दु । उकिं छितः क्वय् बियाकथंया छुं छुं लक्षण मध्ये छुं नं खनेदत धाःसा तुरुन्त कि त डाक्टर क्यं झासँ, कि मखुसा नयेत्वनेगु बानिइ सुधार हयादिसँ । लिभर खराब जूगुया छुं छुं लक्षण १) लिभरं बांलाक ज्या यानामच्वन धाःसा छिगु म्हुतु नवयावइ । थथे थ्व कारणं जुइ, छाय्कि म्हुतुइ अमोनिया अप्वः पिहां वइ । २) लिभर खराब जूगु मेगु छगू संकेत स्किन (छ्यंगू) क्षतिग्रस्त जुइगु खः । मिखाया क्वसं च्वंगु स्किन तसकं क्यातुइ, गुकी छिगु स्वास्थ्यया असर यचुक हे सीदइ । ३) पाचनतन्त्र स्यनी । छिगु लिभरय् दाः खात अथवा लिभर तःधं जुल धाःसा छितः लः तकं पचे याये थाकुइ । ४) छ्यंगुलिइ तुयुगु चातः वइ । यदि छिगु छ्यंगूया रंग वन अले उकी तुयुगु चातः खनेदत धाःसा उकियात ‘लिभर स्पट’ धकाः धायेगु याइ । ५) छिगु च्व अथवा खि न्हिं न्हिं गाढा रंगयागु वयेगु सुरु जुल धाःसा लिभर खराब जूगु जुइफु । यदि थथे छक्वः हे जक जुल धाःसा व लः त्वने मगानाः जूगु खयेफु । ६) यदि छिगु मिखाय् तुयुगु ब्व म्हासुयावल अले लुसि नं म्हासुयावल धाःसा छितः म्हासुल्वय् (जण्डिस) जूगु जुइफु । थुकिया मतलब छिगु लिभरय् इन्फेक्सन जूगु खः । ७) लिभरं छताजि इन्जाइम पिकाइ, गुकिया नां खः – ‘बाइल’, गुगु तसकं मसाःगु जुइ । यदि छिगु म्हुतुं तसकं खाइसे च्वन धाःसा थुकिया मतलब खः कि छिगु म्हुतुइ तक बाइल थ्यंकः वयाच्वंगु दु । ८) लिभर तःधं जुलकि प्वाथय् मनावइ, गुकियात झीसं अक्सर ल्ह्वंगु धकाः तायेकाच्वनी । ९) झीगु पाचनतन्त्रय् लिभरया महत्वपूर्ण योगदान दु, थीथी अंगया ज्या गुकी नसाया मेटाबोलिज्म, ऊर्जा मुंकेगु, थीथी विषाक्त पदार्थयात पितछ्वयेगु डिटोक्सिफेकिशेन, प्रतिरक्षा प्रणालीया समर्थन व थीथी रसायनया उत्पादन नं दुथ्याः । तर गुलिखे चीज गथेकि भाइरस, वंशानुगत ल्वय्, थीथी कथंया वासः व अय्लाखं लिभरयात स्यंकाहइ । तर थन बियागु थीथी उपाय नालाः छिं थःगु लिभरयात बल्लाकाः व ल्वय्पाखें तापाकाः तयातयेफइ । लिभरया खराबी लंकेगु छुं छुं घरेलु उपाय १) हलू लिभरया स्वास्थ्यय् सुधार यायेत तसकं ज्या वः । थुकी एन्टिसेप्टिक गुण दइ, अले एन्टिअक्सिडेन्टया रुपय् ज्या याइ । हलूया रोग निरोधक क्षमतां हेपाटाइटिस बी व सी या कारणं दयावइगु भाइरस अप्वः दयावये मफयेक पनातइ । अथे जुयाः हलूयात थःपिनिगु नसाज्वलनय् दुथ्याकादिसँ अथवा बहनी द्यने न्ह्यः दुरुइ हलू छप्तिचा तयाः त्वनादिसँ । २) अम्बः भिटामिन सीया दकलय् सम्पन्न स्रोत मध्ये छगू खः । थुकिया सेवनं लिभरया कार्यशीलता दयेकेत ग्वाहालि यानाच्वनी । अध्ययनं सीदये धुंकूगु दु कि अम्बलय् लिभरयात सुरक्षित यानातइगु दक्वं तत्व दु । लिभरयात स्वस्थ यानातयेत छिं न्हिं प्यंगः न्यागः अम्बः कचिकं नयेगु यायेमाः । ३) मेवा लिभरया थीथी ल्वय्या निंतिं दकलय् सुरक्षित प्राकृतिक उपचार मध्ये छगू खः । विशेष रुपं लिभर सिरोसिसया निंतिं न्हिं न्हिं निगू चम्चा मेवाया रसय् बागू चम्चा कागतिया रस ल्वाकछ्यानाः त्वनादिसँ । थ्व ल्वय् पूवंक लंकेत थुगु मिश्रणया सेवन स्ववाःनिसें प्यवाः तक यानादिसँ । ४) पलः व गाजरया रसया मिश्रण नं लिभर सिरोसिसया निंतिं यक्व हे फाइदाजनक घरेलु उपाय खः । गाजरया रस व पलःया रस उतिउति ग्यंक ल्वाकछ्यानाः त्वनादिसँ । लिभरया मरम्मतया निंतिं थुगु प्राकृतिक रसयात छुं मखुसां न्हिछिया छक्वः ला त्वना हे दिसँ । ५) स्याउ व वाउँगु हः दुगु तरकारिइ दुगु पेक्टिनं पाचनतन्त्रय् दयाच्वंगु थीथी विषाक्त पदार्थयात पितछ्वयाः लिभरया रक्षा याइ । थ्व बाहेक वाउँचा तरकारि पित्तया प्रवाहयात तच्वयेकी । ६) एभोकाडो व ख्वःसिं थःपिनिगु आहारय् दुथ्याकाः नं छिं लिभरयात थीथी ल्वय्या आक्रमणपाखें पनातयेफइ । एभोकाडो व ख्वःसिनय् दइगु ग्लुटथाय्नं लिभरय् मुनाच्वंगु थीथी विषाक्त पदार्थयात पितछ्वयाः थुकियात सफा यानाबी ।","March 15, 2019 08:15 AM"
https://nepalbhasatimes.com/32878,उसाँय,११४० दिल्लागा षष्ठी,गाजर नयेबलय् झीत छु छु फाइदा जुइ ?,"गाजरयात झी म्हासुलैं धायेगु नं चलन दु। गाजर खास यानाः चिकुलाया तरकारि खःसां थ्व दछियंकं हे दु। गाजर नयाया यक्व हे फाइदा दु। थ्व नयेबलय् चाकुसे च्वनीगु जक मखु, थुकी क्यालोरी नं तसकं कम जक दु। गाजर कचिकं नं नयेजिउ, अले थुकियात सूप, सलाद, तरकारि आदिइ छ्यलेजिउ। चिकुलां गाजरया हलुवा दयेकाः नं नयेगु याः । गाजरया हलुवां नं यक्व हे फाइदा याः ।                                                         गाजर नयाः छिं म्ह दुनेया फोहर सफा यायेफइ । गाजर कचिकं वा मनाः नयेबलय् थुकिं छिगु स्वास्थ्ययात बांलाकातइ । थुकिया नियमित सेवनं सँ, छ्यंगू, मिखाया लिसें म्हया दक्वं अंगयात स्वस्थ जुइकातये फइ । गाजर नयेबलय् झीत मेगु छु छु फाइदा दइ ले ? क्यान्सरयात पनातइ : गाजर नयाः छिं थःत क्यान्सर थेंज्याःगु ल्वय्पाखें बचे यानातयेफइ । गाजरय् बीटा-क्यारोटिन दइ, गुकिं क्यान्सरयागु खतरायात कम याइ । बीटा क्यारोटीनयात विशेष कथंया क्यारोटीनोइड नालातःगु दु, गुगु प्रोस्टेट, कोलोन व ब्रेस्ट क्यान्सरलिसे ल्वायेत सफल जू । गाजर नियमित नइपिंत आतापुतिया क्यान्सर जुइगु खतरा २४ प्रतिशत तक कम जुइ । गाजरया सेवनं ल्यूकेमिया (ब्लड क्यान्सर) व प्वाःया क्यान्सरं बचे जुइफइ ।गाजर नयेबलय् हिइ क्यान्सर सेल विकसित जुइ फइमखु । नुगःस्येँयात फाइदा : गाजरय् क्यारोटिनोइड दइगु जूगुलिं थुकिं नुगःस्येँया ल्वगितय्त फाइदा याः । गाजर नयेबलय् कोलेस्टेरोलया लेभल कम जुइ । धयातःगु दु कि छवाःया खुपु गाज। नयेगु यानाच्वन धाःसा नुगःस्येँया ल्वय् जुइ हे मखु। नुगःस्येँ बमलाइगु, नुगःया धुकधुकि तच्वइगु जुल धाःसा गाजर मिइ छुयाः नल धाःसा फाइदा जुइ । मस्तय्त फाइदा : चिधिकःपिं मस्तय् गबलय् वा बुयावयेगु शुरु जुइ, अबलय् इमित गाजरया जूस बरोबर त्वंकातयादिसँ । थुकिं वा अःपुक पिहां वइ । अले मस्तय्त दुरु अःपुक पचे जुइ ।मचा न्यासि वनीगु ई त्यलकि वयात गाजरया जूसय् सन्तरासिया जूस ल्वाकछ्यानाः त्वंकेगु यायेमाः । थुकिं यानाः मचा बल्लाइ, अले याकनं न्यासि वनेफइ । गाजरया जूस न्ह्याबलें ताजा गाजरयागु हे दयेकेमाः, अले तिन्हिनय् त्वंकेगु यायेमाः । जा नयेधुंकाः गाजरया जूस त्वनेमजिउ। अथे हे गाजरया जूस त्वनाः तुरुन्त लिपा हे जा नयेमजिउ । मिखायात फाइदा : गाजरय् भिटामिन व न्यूट्रिएन्टस प्रशस्त मात्राय् दइ । गाजरयात मिखाया निंतिं तसकं फाइदा दुगु चीज धयातःगु दु। गाजरय् बीटा-क्यारोटिन दइ, गुकियात लीभरं भिटामिन ‘ए’ य् हिलाबी । भिटामिन ए रेटिनाया दुने ट्रान्सफर्म जुइ । थुगु प्याजी थें खनेदइगु पिगमेन्टय् थुलि पावर दइ कि थुकिं सँकां (रतन्धो) थेंज्याःगु मिखाय् जुइगु ल्वय्पाखें छितः रक्षा यानातइ । बीटा-क्यारोटिनयात भिटामिन ए या दकलय् बांलाःगु रुप नालातःगु दु। मिखाय् छुं कथंया ल्वय् जुल धाःसा कचिगु गाजर वा उकिया जूस त्वनेबलय् मिखाय् तेज दयावइ, अले मिखाया ल्वय् मदयावनी । थुकिं चश्माया नम्बर क्वकायेत नं ग्वाहालि याइ । एनीमिया मजुइकाबी : थीमजिउ जुइगु इलय् मिसातय् हि मगानाः एनीमिया ल्वय् जुइफु। गाजरय् आइरन प्रशस्त मात्राय् दइ। अथे जुयाः थीमजिउ जुइगु इलय्मि स्तय्त गाजर नयेगु सल्हा बी । गाजरय् भिटामिन ई दइ, गुकिं न्हूगु हि दयेकेत ग्वाहालि याइ। गाजरया सेवनं हि अप्वः दयावइ। अथे जुयाः हि मगाः मजुइकेत एनीमिया ल्वचय् गाजर नयेगु हे यायेमाः । यःसा गाजरया जूस त्वनाबिउसां जिउ । थीमजिउ जुइबलय् : गाजरय् बीटा–क्यारोटिन प्रशस्त दु। थीमज्यू जुइबलय् बीटा-क्यारोटिन दुगु चीज यक्व नयाबिल धाःसा हेभी ब्लड फ्लोयात कम यायेफइ । गाजर न्ह्ययाः नयेगु यात धाःसा थीमजिउ जुइबलय् स्याःगु कम यायेफइ । स्याइगु तसकं हे जुल धाःसा न्हिछिया दुने छगू निसें निगू गिलास तक गाजरया जूस त्वनेफु। गाजरया सेवनं थीमजिउ जुयाच्वंगु इलय् हीमी चाइगु मजुइकाः मूडयात थासय् लाकातयेत ग्वाहालि याइ । पाचनयात फाइदा : यदि छितः पाचनलिसे स्वापू दुगु समस्या दु धयागु खःसा न्हिं निपु गाजर नयेबलय् फाइदा हे जुइ । थुकिं प्वाःयात एकदम ठीक यानाबी । यदि छितः ग्यास्टिकया समस्या दु धयागु खःसा न्हिछिया दुने हे तःक्वः गाजर छकू छकू नयाच्वनेगु यायेमाः । गाजरया रसय् वाउँधन्या, जी, मलय् कागतिया ®स व चि ल्वाकछ्यानाः त्वनाबिल धाःसा पाचनलिसे स्वापू दुगु गडबडी मजुइकेफइ । म्हासु ल्वचय् फाइदा : म्हासु ल्वय् (जन्डिस) जुयाच्वंम्हेसित गाजरया सेवनं फाइदा हे याइ । थुकियात म्हासुल्वय्या प्राकृतिक उपचार कथं नालातःगु दु। कोलेस्टेरोलया लेभल क्वकाइ : गाजर नयेगु यानाच्वन धाःसा कोलस्टेरोलया लेभल कम जुइ । बहनी जा नये धुंकाः छुं ई लिपा अथवा द्यने त्ययेकाः छगू गिलास गाजरया जूस त्वनाबिल धाःसा कोलेस्टेरोलयात नियन्त्रणय् तयेफइ । ब्लड प्रेसर थासय् लाकातइ : गाजरय् पोटाशियम दइ, गुकिं ब्लड प्रेसरयात थासय् लाकातयेत ग्वाहालि याइ । कमजोरीया कारणं इक्कुल धाःसा गाजर अवश्य हे भपादिसँ । हि सफा याइ : गाजरया रस त्वनेगु यात धाःसा हि सफा जुइ । थुकियात प्राकृतिक रक्तशोधक नालातःगु दु । कब्जियत मजुइकाबी : गाजरय् फाइबर यक्व दइ । अथे जुयाः थ्व कचिकं नयेबलय् प्वाः सफा जुइ । अले कब्जियतया समस्या मजुयावनी । कब्जियतं यानाः झीगु म्हय् तःताजि हे ल्वय् पिकाइ धयागु विश्वास यानातःगु दु। उकिं कब्जियतं तापाक च्वनेगुली हे झीगु भलाइ दु । डाइबिटिजय् फाइदा : गाजरया नियमित सेवनं हिइ ब्लड सुगरया लेभल थासय् लानाच्वनी । गाजरय् पोटाशियमप, मेग्निज व म्याग्नेशियम दइ, गुकिं सुगर लेभलयात नर्मल यानातइ, अले थुकथं डाइबिटिजया खतरायात कम यायेफइ । एजेन्सीया ग्वाहालिं : निरा महर्जन","July 11, 2020 09:52 AM"
https://nepalbhasatimes.com/32875,उसाँय,११४० दिल्लागा षष्ठी,दमलिसे ल्वायेगु थीथी उपाय,"दम (अस्थमा)या अटाय्क जुलकि थीथी श्वासनलि पूवंक हे प्वाःतीफु। उकिं यानाः म्हया थीथी महत्वपूर्ण अंगय् अक्सिजनया आपूर्ति बन्द जुइफु। अथे ला दमया उपचार डाक्टरया सल्हा कथं यायेगु हे बांलाः । तर दमयात क्वलाकेगु छुं छुं सफल घरेलु उपचार नं दु। थज्याःगु उपाय छ्यलाः झीसं लाभ कायेफु। झासँ, सिइके थज्याःगु हे छुं छुं घरेलु उपाय –                                                         लाभा व पालु :  लाभा व पालु नितां हे दमया उपचा®य् ज्या वः । दमया शुरुशुरुया अवस्थाय् ३० मिलि दुरुइ लाभा न्याभ्ये दायेकाः थुगु मिश्रणया न्हिं न्हिं सेवन यात धाःसा फाइदा जुइ । थ्व बाहेक पालुया क्वाःगु च्याय् लाभा निभ्ये ल्वाकछ्यानाः सुथय् व बहनी त्वनेगु यात धाःसा दम नियन्त्रणय् वइ । इमू :  बागू कप इमूया ®स व थुकी उलि हे मात्राय् लः ल्वाकछ्यानाः सुथय् व बहनी जा नयेधुंकाः त्वनाबीगु यात धाःसा दम वइगु मजुयावनी । दमपाखें बचे जुइत इमूया लःयागु बाफ कायेगु नं जिउ। थुकिया निंतिं लखय् इमू तयाः दायेकादिसँ, अले लखं थहां वःगु वाफ कयादिसँ । थुकिं सासः ल्हाये यक्व हे अःपुयावइ । कस्ति :  कस्तिं नं दमयात यक्व हे फाइदा याः । कस्तिं अज्याःगु कफ ब्वलावयेकी, गुकिं दम वयेकीगु खः । दम वइबलय् कस्ति नतुना जक बिउसां नं फाइदा जुइ । थ्व बाहेक न्हिं स्वक्वः छगू गिलास लुमुलुमु धाःगु लखय् कस्ति भचा ल्वाकछ्यानाः त्वनाबिल धाःसां दमय् निश्चित रुपं हे फाइदा जुइ । मी :  म्ह दुनेया एलर्जी मजुइकेत मी तसकं ज्या वः । मी निगःचा कयाः छगू गिलास लखय् दायेकादिसँ । लः सुपाः वनाः स्वब्वय् छब्व जब ल्यं दतकि ल्ह्वनाः क्वय् तयादिसँ, अले उकी कस्ति व पालुति ल्वाकछ्यानाः सुथय् व बहनी त्वनादिसँ, पक्का हे फाइदा जुइ । दमया ल्वगिं मी अथें नं नयेजिउ । ककःचा :  ककःचाय् थीथी पोषक गुण दु। थुकिं दमया नं प्रभावकारी उपचार जू । ककःचिगु छगू चम्चा पेस्ट कस्ति व तुलसीहःया रसलिसे ल्वाकछ्यानाः त्वनाबिल धाःसा यक्व हे फाइदा याइ । थुकी म्ह दुनेया एलर्जी पाखें नं मुक्ति दइ । वाउँचा तरकारि :  दमया ल्वय् दुपिंसं जा नयेबलय् काचाकाचा मखु, बुलुहुँ बांलाक न्ह्ययाः थःगु क्षमता स्वयां कम जक नयेगु यायेमाः । न्हिं छुं मखुसां च्यागू निसें झिगू गिलास लः त्वनेमाः । आहारय् कार्बोहाइड्रेट, प्रोटीन व चिल्लो पदार्थ कमसे कम व ताजा सिसाबुसा, वाउँचा तरकािर व फ्वयाः चुलि वयेकातःगु चाना आदि यक्व नयेगु यायेमाः । गंगु अंजीर :  अंजीर अज्याःगु सि खः, गुगु नयेबलय् चाकुसे च्वनी, अले झीगु म्हयात नि नं निं अंजीरया गंगु सिइ यक्व हे गुण दु। थुकिं कफ मुंके बीमखु। गंगु अंजीरया क्वाःलखय् तयाः चछि फ्वयातयादिसँ । सुथय् खालि प्वाथय् थ्व भपादिसँ । थथे यायेबलय् श्वासनलिइ मुनाच्वंगु खै ब्वलाः पिहांवइ । अले थुकिं इन्फेक्सन जुइगुपाखें नं बचे याइ ।","July 11, 2020 09:35 AM"
https://nepalbhasatimes.com/29911,उसाँय,११४० चौलाथ्व पञ्चमी,कोराेना भाइरस : झीसं अझ छु मस्यूनी,"बीबीसी – विश्वन्यंकया वैज्ञानिकतय्सं कोरोना भाइरस (कोभिड-१९)या बारे अध्ययन यानाच्वंगु दु । तर अझ नं झीगु न्ह्यःने आपालं खँया लिसः मदु । झी फुक्कं आः उकीया लिसः मालेगु निंतिं परिक्षण यायेगु झ्वलय् दु । उकी मध्ये दकलय् आवश्यक न्ह्यसःत थुकथं दु :                                                         १. ग्वम्ह मनूत संक्रमित जुइ   ? थ्व दकलय् आधारभूत न्ह्यसः खः । तर दकलय् महत्वपूर्ण नं खः । आःया अवस्थाय् लखौं मनूत संक्रमित जुइधुंकूगु दु । अझ ग्वम्ह मनूयात थ्व संक्रमन जुइ धाइगु खँ सुनां धायेमफुनी । आपालं मनूत संक्रमित जुइधुंकूगु जूसां लक्षण आः तक खनेमदुगुलिं संक्रमिततय् ल्याः गुलि जुइ धकाः धायेफइगु अवस्था मदु । एन्टिबडी टेस्टया विकास जुइधुंकाः जक अनुसन्धानकर्तातय्सं भाइरस गुलि याकन फैले जुइ व गन तक वनी धकाः थुइकेफइ । २. गुलि ग्यानापु   ? आः तक गुलि मनूत संक्रमित जुइ धाइगु सीमदुनी । उकीं थ्व भाइरसया कारणं सीपिनि मृत्युदर थथें धायेगु असम्भव जुइ । आः तकया लिच्वः स्वयेगु खःसा मृत्युदर १ प्रतिशतया हाराहरी दु । यदि अप्व संक्रमिततय् अवस्था बांलानावंसा मृत्युदर कुहांवयेफु । ३. पूर्ण लक्षण कोरोना भाइरसया दकलय् प्रमखु लक्षण धाइगु मुसु वाइगु व ज्वर वइगु खः । सः सुइगु, छ्यँ साइगु व झारा जुइगु लक्षण नं गनं गनं खनेदु । अथेहे गनं गन्ध महसुस यायेमफइगु नं खनेदु । तर दकलय् महत्वपूर्ण न्ह्यसः सेखँ चाइगु, हाछिकां वइगु, न्हासं न्हि वइगु लक्षण नं कोराण संक्रमित याके दइगु खः वा मखु ? थज्याःगु हे कारणं मनूतय्सं लक्षणत क्यनाच्वंसां थः संक्रमित खः धकाः मसीफु । ४. भाइरस न्यंकेत मस्तय् भूमिका अवश्य नं मस्तय्त कोरोना भाइरसया संक्रमण जुइ । तर आःपा केसय् मस्तनाप हल्का लक्षण जक खनेदइ । अले तसकं म्हो जक सीगु याइ । सामान्यता मस्तय्पाखें तसकं याकन थ्व भाइरस सरेजुइ । छाय्धाःसा इपिं यक्व मनूत नाप भेलेपुनेगु याइ, विशेष यानाः म्हितेगु थासय् । तर अझ नं मस्तय् पाखें गुलि हद तक भाइरस न्यनेगु याइ धकाः स्पष्ट मजूनी । ५. भाइरस गनं वल  चीनया वुहान शहरया छगू पलसं थ्व भाइरस वःगु खः गन छक्वलं संक्रमित खनेदुगु खः । थुगु भाइरस चिकंलापायात संक्रमण याइगु भाइरसनाप तसकं ज्वःला । तर चिकंलापां थ्व भाइरस मेगू अज्ञात जनवारय् सरेजुया निंतिं मनूयात सरे जूगु खः । थ्व अज्ञात जनावरया बारे सीधुंकाः जक संक्रमनया बारे थप खँ पिहांवयेफइ । ६. ताल्लावलय् म्हो जक संक्रमण जुइगु खःला ? ताल्लाया इलय् सिबें चिकुलाया इलय् सेखं व फ्लू यक्व जुइ । तर अझ नं ताल्लाया इलय् थ्व भाइरस संक्रमण म्हो जुइगु खः वा मखु धकाः धायेफूगु अवस्था मदु । बेलायती सरकारया वैज्ञानिक सल्लाहकारतय्सं थुकी मौसलया छुं असर दु व मदु धाइगु खँ अझ अस्पष्ट जूगु खँ धाःगु दु । ७. छाय् सुं मनूतय्त गम्भीर लक्षण खनेदइ ? आपालं मनूतय् निंतिं कोरोना छगू हल्का संक्रमण खः । तर २० प्रतिशत संक्रमितय्त गम्भीर लक्षण खनेदइ, तर छाय् ? छम्ह मनूया प्रतिरोधक क्षमताया कारण थेथे जुइफुसां थुकी आनुवंशिक आधारत नं यक्व दयेफु । थुकीया बारे थुइकेफुसा भाइरस संक्रमितय् वासः यायेगु निंतिं ग्वाहालि जुइफु । ८. प्रतिरोधक क्षमत गुल तिकेजुइ ? हानं संक्रमित जुइगु सम्भावना दुला ? भाइरस छुं नं प्रतिरोधक क्षमताय् गुलि टिकाउ जुइ धकाः यक्व अनुमान याःसा तसकं म्हो प्रमाण जक दु । भाइरसनाप ल्वायेगु निंतिं प्रतिरोधक क्षमता बल्लाकेमा तर काेराेना भाइरस छुं महिना न्ह्यःनिसें जक झीसं खनागुिलिं थुकीया निंतिं ताः ई तकया डाटा आवश्यक जुइ । छक्व लनेधुंकूम्ह मनूयात हानं भाइरसपाखें संक्रमण जूगु धाइगु परिक्षण याःगु मिलेमजूगु धकाः हल्ला जुयाच्वंगु दु । ताः ई तकया अनुसन्धान लिपा तिनि प्रतिरोधक क्षमता गुलि महत्वपूर्ण धकाः सिकेफइ । ९. भाइरस हिलीगु सम्भावना दु की मदु ? भाइरस हरेकपल हिलाच्वनी । तर आनुवंशिक कोडय् अज्याःगु हिउपां खास हे महत्व तइमखु । छगू सामान्य नियम कथं ताः ई लिपा भाइरस कम घातक जुइ धकाः बिचाः याइ तर उकीया छुं ग्यारेन्टी मदु । यदि भाइरस परिवर्तन जुइसा झीगु प्रतिरक्षात्मक प्रणालीं थुकीयात म्हसिकी मखु अले छगू प्रकारया खोपं ज्या याइमखु । (ने. सं. ११४० चौलाथ्व ५ / वि. सं २०७६ चैत १६, आइतवाः)","March 29, 2020 10:40 AM"
https://nepalbhasatimes.com/29459,उसाँय,११४० चिल्लागा पञ्चमी,म्हुतुसि बांलाके यःसा !,"ख्वाःया सुन्दरताय् म्हुतुसिया विशेष महत्व दु। संसारया यक्व हे कवितय्सं थःपिनिगु रचनाय् म्हुतुसियात तःधंगु थाय् बियातःगु दु। तर सकसिगुं म्हुतुसि प्राकृतिक रुपं बांलानाच्वनी मखु। अथे जुयाः म्हुतुसि बांलाकेत अनेक कथं बिचाःसंचाः यायेगु व समाःज्वलं छ्यलेगु यायेमाः । गुलाफि रंगयागु म्हतुसियात विशेष रुपं बांलाःगु म्हुतुसि नालातःगु दु ।                                                         – ग्लिसरिन, कागतिया रस, गुलाफजल व धौ ल्वाकछ्यानाः म्हुतुसिइ पानादिसँ । थुकिं यानाः म्हुतुसि हाकु मजुयाः गुलाफि जुयावइ । – ग्लिसरिन, केसर व गुलाफजल ल्वाकछ्यानाः म्हतुसिइ इलादिसँ, छिगु म्हुतुसि गुलाफि नयाः बांलानावइ । – गुलाफया ताजागु स्वांहः निनाः न्हिं न्हिं म्हुतुसिइ पानादिसँ, म्हुतुसिया रंग गुलाफि नयावइ । – कस्तिइ दुरुया क्रीम व गुलाफजल ल्वाकछ्यानाः छवाःया छक्वः म्हुतुसिइ इलादिसँ । म्हुतुसिया रंग गुलाफि नयावइ । – गुलाफि म्हुतुसिया निंतिं ताजा गुलाफया ह्याउँगु स्वांहः निनाः कस्ति व मख्खन ल्वाकछ्यानाः पानादिसँ । – मख्खनय् पेराएमिनो बेंजाइक एसिड व गुलाफया स्वांहलय् भिटामिन बी ५ व भिटामिन इ दइ, गुकिं म्हुतुसियात नाइसे च्वंकाः गंकातइ । – भिटामिन ई (क्याप्सुलया रुपय् दइ) म्हुतुसि बाघौ तक इला तयादिसँ । वयां लिपा टिश्यू पेपर सफा यानाः म्वाइश्चराइजिंग लिप बाम तयादिसँ । – चिचिकुक तानातःगु गाजर, दुरुया क्रीम व पनीर ल्वाकछ्यानाः १० १५ मिनेट तक तयातइदिसँ । – कुनू पायेगु यात धाःसा नं म्हुतुसि नाइसे च्वनी । – गोलभ्याराया रस त्वन धाःसां नं म्हतुसिया रंग बांलाइ । – चुकन्दरया रस न्हियान्हिथं म्हुतुसिइ पानाच्वन धाःसा छुं न्हि लिपा हे म्हुतुसि ह्याउँसे च्वनी । – सुथन्हापां स्वां–सिमाया हलय् लानाच्वंगु सुतिलः म्हुतुसिइ पात धाःसां नं म्हुतुसिइ बांलाइ । – गोलभ्यारा, कागतिया रस व ग्लिसरिन उति उतिग्यंक ल्वाकछ्यानाः बहनी द्यने त्ययेकाः म्हुतुसिइ पानाः द्यनादिसँ । – मख्खनय् केसर निनाः पात धाःसां नं म्हुतुसिइ बांलाइ । – बहनी द्यने न्ह्यः गोलभ्याराया रसं दयेकातःगु आइसक्युबं म्हुतुसिइ तीजक तीजक मसाज यानादिसँ । थथे यायेबलय् म्हुतुसि नाइयावइ । – दुरुइ भतिचा दुरुया क्रिम तयादिसँ, उकी भतिचा केसर तयाः फ्रिजय् तयादिसँ, अनंलि थुगु मिश्रणयात म्हुतुसिइ इलाः पलख त्वःतादिसँ । अनंलि टिश्यू पेपरं वा प्याःगु कपासं हुयादिसँ । थथे यायेबलय् म्हुतुसि नाइसे च्वनीगु ला जु हे जुल, रंग नं गुलाफि नयावइ । – बागू चम्चा कस्तिइ बागू चम्चा हे कागतिया रस ल्वाकछ्यानाः म्हुतुसिइ पानादिसँ । – तुसिया चाः, सन्तरासिया ब्ये, मुसुमया ब्ये (थुपिं स्वता मध्ये छतां) म्हुतुसिइ नियमित बुलेगु यात धाःसा म्हुतुसिया छ्यंगू बांलाइ, अले नाइसे च्वनी । थ्व उपायं म्हुतुसियात सिचुका नं बी । – छगू चम्चा दुरुया क्रीम, थुकी निफुति स्वफुति कागतिया रस ल्वाकछ्यानाः ल्हातं तीजक तीजक म्हुतुसिइ इलादिसँ, थुकिं म्हुतुसि नाइसे च्वनाः बांलाइ । दुरुया क्रिम भिंगु क्लींजर खः, अले थुकिया म्वाइश्चराइजर गुणं म्हुतुसियात नाइसे च्वंकातइ । – बहनी द्यने त्ययेकाः नैंक्याःचिकं इलाबिल धाःसा म्हुतुसि नाइसे च्वनाच्वनी । थ्व चिकनय् दुगु तत्वं म्हुतुसियात साप हे बांलाकाबी ।","March 14, 2020 05:50 AM"
https://nepalbhasatimes.com/29641,उसाँय,११४० चिल्लागा द्वादशी ,मनूतय्सं छाय् छक्वःपतिकं ख्वालय् थियाच्वनी,"मनूतय्त मेमेपिं जीव स्वयां बिस्कं क्यनीगु छगू गुण उमिगु छक्वःपतिकं ख्वालय् थियाच्वनीगु स्वभाव नं खः । थम्हं वाः हे मचायेक थःगु ख्वालय् थियाच्वनेगु स्वभाव दुपिं सम्भवतः मनू हे छगू प्रजाति दु जुइ । थज्याःगु हे स्वभावं यानाः कोरोनाभाइरस थथें ज्याःगु ल्वय् पुंकेत नं ग्वाहालि यानाच्वंगु दु ।                                                         झीसं छक्वःपतिकं ख्वालय् थियाच्वनी । सन् २०१५ य् अस्ट्रेलियाय् चिकित्साशास्त्रया विद्यार्थीतय् स्वभाव बारे अध्ययन यात । उबलय् उमिके नं छक्वःपतिकं थःगु ख्वालय् थियाच्वनेगु बानी दुगु खनेदत । चिकित्साशास्त्रया विद्यार्थीत जोखिमबारे मेमेपिं स्वयां अप्वः सचेत जुइमाःगु खः । तर अध्ययनय् सहभागीतय्सं घौछिया हे म्होतिं नं २३ क्वः थःगु ख्वालय्, मिखाय्, न्हासय् थिइगु यानाच्वन । विज्ञतय् कथं थथे छक्वःपतिकं ख्वालय् थियाच्वनेगु बानी खतरनाक नं जुइफु । कोभिड – १९ (कोरोना)पाखें बचे जुइत झीत थःगु ल्हाःयात विश्राम बीत, यक्व संका मच्वनेत व अप्वः सफा यानातयेत सुझाव बिउगु दु । मनू व माकः प्रजातिया छुं छुं दुजःत ल्हाः मसंकुसे च्वने हे मफुगु खनेदुगु दु । मेपिं छुं प्रजातिं ख्वाः बांलाकेत व की ख्यानाछ्वयेत जक ख्वालय् ल्हाः यंकेगु याइ । तर मनू व छुं छुं माकः जातिया प्राणीं धाःसा थीथी कारणं ख्वालय् ल्हाः यंकाच्वनी । युसी बर्कलीया मनोविज्ञानया प्राध्यापक ड्याचर केल्ट्नरया बिचाः कथं ख्वाःयात सहज यायेत झीसं थथे ल्हाः छ्यलाच्वनीगु जुइमाः । तर गुबलें गुबलें झीसं वाः हे मचायेक ख्वालय् थियाः जिस्के यायेगु वा सामाजिक नाटकया छगू चरणं मेगु चरणय् प्रवेश यानाच्वंगु दइ । मेपिं विज्ञतय्सं झीसं थःगु ख्वालय् थियाः थःगु संवेग व ध्यानयात नियन्त्रण यायेत स्वयाच्वंगु निष्कर्ष नं पिकाःगु दु । लाइप्सिग विश्वविद्यालय जर्मनीया मनोवैज्ञानिक व प्राध्यापक मार्टिन गु्रन्वाल्डं धयादीगु दु, ‘थ्व मनू प्रजातिया आधारभूत स्वभाव हे खः ।’ ‘थःम्हं थःत थियाच्वनेगु स्वभाव सुयातं छुं सन्देश बीगु निंतिं मखु, थ्व ला अप्वः धयाथें थम्हं हे मचायेक जुयाच्वनी’ वय्कलं धयादीगु दु । थज्याःगु स्वभावं झीगु फुक्कं चेतनशील व संवेगात्मक प्रक्रियाय् मू भूमिका म्हिती । थ्व सकलें मनूतय्के दइ । थःत थम्हं थियाच्वनेगु थज्याःगु स्वभावया छगू समस्या छु धाःसा थज्याःगु बानीं झीगु मिखा, न्हाय् व म्हुतुइ खराब वस्तु वा किटाणु याउँक हे झीगु शरीरय् दुहां वनी । उदाहरणया निंतिं थौंकन्हय् न्यना वनाच्वंगु कोरोना भाइरसयात हे कायेफु । कोरोना भाइरस सुं छम्ह संक्रमित मनूपाखें मेम्ह मनूयात चिचिधंगु विन्दुया रुपय् न्हाय् वा म्हुतुं याउँक हे प्रवेश याइ । झीसं थ्व भाइरस दयाच्वंगु छुं वस्तु वा सतहय् जक थिल धाःसा नं संक्रमण जुइ । थ्व बारे थप अनुसन्धान ला ल्यं हे दनि । तर वैज्ञानिकतय्सं थ्व भाइरस गुन्हु तक जीवित जुयाच्वनेफुगु लुइकूगु दु । कोरोना भाइरसया थ्व हे शक्ति व झीगु ख्वालय् थियाच्वनीगु बानी समिश्रण खतरनाक जुइफु । सन् २०१२ य् अमेरिका व ब्राजिलया अनुसन्धानकर्तातय्सं मनूतय् छपुचलं सार्वजनिक थाय्या सतहय् घौछिया दुने स्वक्वः तक थिइगु यानाच्वंगु लुइकल । अले उपिं मनूतय्सं घौछिया ३.६ क्वः तक न्हाय् वा म्हुतुइ थीगु यानाच्वंगु खनेदत । थ्व अस्ट्रेलियाया विद्यार्थीतय्सं घौछिया २३ क्वःतक ख्वालय् थियाच्वंगु स्वयां म्हो खः । कक्षाक्वथा स्वयां पिने मेगु हे खँय् ध्यान वनाच्वंगुलिं पिनेयापिं मनूतय् ख्वालय् थीगु क्रम म्हो जूगु जुइमाः । मनूतय् थ्व हे ख्वालय् थियाच्वनेगु स्वभावया कारणं नं छुं विज्ञतय्सं ल्हातय् थियाच्वनेगु बानीपाखें बचे यायेत न्हाय् व म्हुतु त्वपुइगु मास्क तयेगु सल्हा बियाच्वंगु दु । थ्व बानी म्हो यायेफइ ला ? कोलम्बिया विश्वविद्यालयय् स्वभावबारे अनुसन्धान याःम्ह वैज्ञानिक माइकल हल्स्वर्थं धयादी, ‘सल्हा सुझावयात व्यवहारय् हिलेत तसकं थाकु ।’ मनूतय्सं वाः हे मचायेक यानाच्वनीगु ज्यायात दिकि धायेगु हे छगू समस्या खः । उकिं ख्वालय् थिइमते धायेगु स्वयां मनूतय्त ल्हाः सिलेगु यानाच्वँ धायेगु हे सहज जुइ । हल्स्वर्थया बिचाः कथं झीसं थम्हं थःत थियाच्वनेगु कारण पत्ता लगे यानाः नं थज्याःगु बानी म्हो यायेफइ । मिखाय् थियाच्वनेगु बानी दुम्हेस्यां चश्मा तयेगु याये जिउ । अथेहे फ्यतुइबलय् ल्हातय् हे फ्यतुइगु यात धाःसां नं ख्वालय् थियाच्वनेगु बानी म्हो जुइफु । अथे हे जोखिम बारे थःथम्हं लुमंकेगु यानाच्वन धाःसा नं थज्याःगु स्वभाव हिलेत ग्वाहालि जुइ । ‘यदि सुयां थज्याःगु स्वभाव ग्यानापुक हे दुसा थः पासा व थः लिक्क अप्वः च्वनीपिंत थःत थुकिया बारे चेतावनी बियाच्वनेत धयातल धाःसा नं थज्याःगु बानी म्हो यायेत ग्वाहालि जुइफु’ हल्स्वर्थया बिचाः दु । तर पञ्जा न्ह्यायेगु थः हे छगू समस्या नं जुइफु । पञ्जा हिइगु मयात धाःसा वा हिलेगु मयात धाःसा थ्व झन हे फोहर व संक्रामक जुइफु । थज्याःगु बानी म्हो यायेत न्ह्यागु हे यानाच्वंसां दकलय् बांलाःगु उपाय धयागु ल्हाः सिलाच्वनेगु बानी हे खः । ल्हाः सिलेगु बानीं थें फाइदा मेगु उपायं जुइमखु । विश्व स्वास्थ्य संगठनया महानिर्देशक टेड्रोस एड्हानोम गेहब्रेयससं नं वंगु फेब्रुअरीया लिपांगु वालय् छगू पत्रकार सम्मेलनय् धयादीगु दु, ‘झीसं खोप वा वासःयात पियाच्वने म्वाः । थज्याःगु चिचिधंगु पलाः ल्ह्वनाः नं थःत बचे यानातयेफइ ।’","March 21, 2020 12:46 PM"
https://nepalbhasatimes.com/29632,उसाँय,११४० चिल्लागा द्वादशी ,कोरोना भाइरस संक्रमण जुइवं थुकिं मनूया म्हय् छु याइ ?,"वंगु डिसेम्बरया अन्तय् चीनया वुहानय् दकलय् न्हापांगु खनेदुगु कोरोना भाइरस व थुकिं जुइगु ल्वय् कोभिड १९ आः विश्वन्यंकं महामारीया रुपं न्यना वनेधुंकूगु दु। गुलिसितं थ्व ल्वय्या प्रभाव सामान्य रुपं जक जूसां गुलिंसिया थ्व हे ल्वचं ज्यान नं वनाच्वंगु दु ।                                                         थ्व न्हूगु भाइरसं गुकथं म्हय्आ क्रमण याइ? थुकिया कारणं मनूया ज्यान छाय् वनी ? थुकिया उपचार गुकथं जुयाच्वंगु दु? धयागु न्ह्यसः अप्वसिया मनय् दु जुइ । संक्रमणकाल थ्व भाइरस मनूया म्हय् दुहां वनेधुंकाः म्हय् न्यना वनेत व स्थापित जुइत छुं ई काइ । थ्व ईयात ‘इन्क्युबेशन पिरियड’ अथवा संक्रमण काल धाइ । थ्व इलय् भाइरसं मनूया म्हया कोष दुने दुहां वनाः उकियात थःगु नियन्त्रणय् काइ । यदि लिक्कसं सुनां मुसु तयाच्वन धाःसा छिं सासः ल्हायेबलय् कोरोना भाइरस (औपचारिक नां SARS-COV-2) छिगु म्हय् दुहां वनेफु । अथेहे दूषित वस्तु वा सतहलय् थिइधुंकाः थःगु ख्वालय् थिइगु यात धाःसा नं म्हय् दुहां वनेफु । थ्व भाइरसं दकलय् न्हापां कथु दुनेया कोष, श्वासनली व स्वँय् असर याइ । बुलुहुं थ्व अंग कोरोना भाइरस उत्पादन याइगु कारखाना थें जुयाः, अले यक्व भाइरस उत्पादन जुयावइ । थप उत्पादन जूगु भाइरसं थप कोषयात आक्रमण यानाः उकी थःगु अधिकार स्थापित याइ । प्रारम्भिक अवस्थाय् बिरामी जुइमखु। छुं मनूतय्के गुबलें छुं लक्षण हे खनेदइमखु। थथे भाइरस स्थापित जुइगु संक्रमणकालिन ई औसतय् न्यान्हु तक जुइगु खनेदुगु दु । सामान्य ल्वय् फुक्क धयाथें संक्रमिततय्सं थ्व अवस्था फयेमाली । कोभिड-१९ धयागु ल्वय् झिम्ह मध्ये च्याम्हेसियागु निंतिं सामान्य ल्वय् खः । उमित सेखं चाइगु, ज्वर वइगु जुइ । म्हया थीथी अंग स्याना वइगु, कथु स्याइगु व छ्यं स्याइगु समस्या जुइ । तर थ्व लक्षण खने हे दयेमाः धयागु मदु । ज्वर वइगु व म्ह झ्यातुइगु धयागु छिगु प्रतिरक्षा प्रणाली सक्रिय जुयाः संक्रमणविरुद्ध संघर्ष यानाच्वंगुया लिच्वः खः । थ्व इलय् भाइरस छुं बाह्य तत्व खः धयागु थुइकाः थुकिया विरुद्ध ल्वायेत प्रतिरक्षा प्रणालीं साइटकाइन नांया प्रोटीन परिचालन याइ । थ्व इलय् प्रतिरक्षा प्रणाली पूवंक सक्रिय जुइगु सुरु जुइ । थुबलय् म्हय् स्याइगु व तापक्रम अप्वइगु अथवा ज्वर वइगु जुइ । कोरोना भाइरस संक्रमण जुइगु इलय् सुख्खा मुसु वइ । थ्व इलय् तक भाइरसत कोषय् बुलुहुं सक्रिय जुयावइ । गुलिं मनूतय्त खै नं पिहां वइ । थज्याःगु लक्षण खनेदत धाःसा विरामीयात लासाय् तयाः आराम याकी, अले गाक्क झोलपदार्थ नकेगु याइ । प्यारासिटामोल बी । थ्व इलय् तक अस्पताल हे यंकाः विशेष उपचार यायेगु आवश्यक दइमखु । छवाः तक जुइगु थ्व अवस्थाय् प्रतिरक्षा प्रणाली सक्रिय जुयाच्वनीगु कारणं अप्वः धयाथें ल्वगिया ल्वय् लनावनी । तर गुलिगुलिसिनं गम्भीर कथंया समस्या नं उत्पन्न जुइ । आःतक झीसं थुइका वयाच्वनागु थुलि हे खः । तर न्हूगु अध्ययनं विरामीतय् न्हासं न्हि वइगु नं खनेदुगु दु । गम्भीर ल्वय् यदि ल्वय् अझ गम्भीर जुयावन धाःसा भाइरसविरुद्ध प्रतिरक्षा प्रणालीया सक्रियता अप्वयावंगु कारणं खः । प्रतिरक्षा प्रणाली सक्रिय जुयाच्वंगु इलय् म्हय् न्यनावनीगु रसायनं म्हय् पुयावइ । थुकियात सावधानीपूर्वक सन्तुलनय् तयेमाः । अप्वः म्ह पुनावलकि म्हय् यक्व हानी जुइफु । थ्व हे झ्वलय् स्वँय् खनेदइगु जलन हे निमोनिया खः । म्हुतुं श्वासनली जुयाः झीसं सासः ल्हायेबलय् फय् स्वँया चिचिधंगु क्वथाय् तक थ्यनी । वहे क्वथाय् अक्सिजन हिइ ल्वाकज्याःवनी, अले कार्बनडाइअक्साइड पिहां वइ । तर निमोनिया जुइबलय् थज्याःगु क्वथा लखं जाइ । थुकिया कारणं सासः ल्हायेत थाकुया वइ । थज्याःगु अवस्थाय् सासः ल्हायेत अःपुकेत भेन्टिलेटरया ग्वाहालि आवश्यक जुइ । चीनं वःगु तथ्यांक कथं कोरोना संक्रमण जूपिं मध्ये १४ प्रतिशत बिरामी थज्याःगु अवस्थाय् थ्यंगु दु । विरामी जूपिं मध्ये ६ प्रतिशत जक अति गम्भीर विराम जूगु खनेदुगु दु। थ्व इलय् म्ह पूवंक हे निस्तेज जुइधुंकी, अले ज्यान वनीगु सम्भावना अप्वया वइ ।  थ्व इलय् मनूया रोग प्रतिरोध प्रणाली नियन्त्रण स्वयां पिहां वनेधुंकी, अले म्हय् क्षति यानाच्वनी । थ्व इलय् ल्वगिया रक्तचाप ग्यानापुगु तहय् कुहां वयाः फुक्क धयाथें अंगं ज्या मयाइगु वा पूवंक विफल जुइगु ‘सेप्टिक शक’ धाइगु अवस्थाय् वयेफु । स्वँय् यक्व जलन जुयाः ल्वगिं सासः ल्हाये मफइगु अवस्था वलकि म्वायेगु निंतिं कुगाक्क अक्सिजन चूलाकेफइ । अज्याःगु इलय् जलास्यें नं हि सफा यायेफइमखु, अल आन्द्राय् नं क्षति जुइ । भाइरसं थुलि जलन हयाबी कि म्हया यक्व अंगं ज्या हे यायेगु त्वःताबी । यदि प्रतिरक्षा प्रणालीं भाइरसयात त्याकेमफुत धाःसा थ्व म्हया फुक्क थासय् थ्यनी, अले झन् अप्वः क्षति याइ । थज्याःगु इलय् याइगु उपचार भचा अप्वः कडा जुइ । थ्व इल् एम्को धाइगु बाहिरी यन्त्रया ग्वाहालिं हिइ अक्सिजन बीगु प्रणाली छ्यली । थ्व कृत्रिम स्वँ थें खः, गुकिं हियात ख्वातुगु नलीया ग्वाहालिं पिकाइ, अले उकी अक्सिजन तइ, हाकनं दुने छ्वयाबी । तर भाइरसया प्रभाव अप्वया वन धायेवं क्षति ग्यानापुगु तहय् थ्यनी । थ्व इलय् म्हया अंगतय्सं म्हयात जीवित तयातयेफइमखु। चिकित्सकतय्सं फक्व कुतः यानाः नं छुं ल्वगियात म्वाके मफुगु अनुभव कंगु दु। वुहानया जिन्यितान अस्पतालय् सीपिं न्हापांपिं निम्ह ल्वगिया विषयय् ल्यान्सिट मेडिकल जर्नलय् छापे जूगु दु। स्वस्थ जूसां उपिं ताःई न्ह्यवंनिसें धुमपान यानाच्वंपिं जूगुलिं उमिगु स्वँ तसकं कमजोर जुयाच्वंगु खः । न्हापांम्ह ल्वगि ६१ दँया मिजंम्ह खः, गुम्ह गम्भीर निमोनियां पीडित जुइवं अस्पताल हःगु खः । वयात सासः ल्हायेत तसकं थाकुयाच्वंगु खः, तर भेन्टिलेटरय् तःसां वयागु स्वं ज्या यायेमफुत, अले नुगःस्यें नं ज्या यायेगु त्वःताहल । अस्पतालय् भर्ना याःगु ११ न्हु लिपा वयागु ज्यान वन । मेम्ह विरामी ६९ दँया मिजंम्ह खः । वयात नं सासः ल्हाये थाकुगु व्यथा जूगु खः । वयात उपचार यायेत नं एम्को नांया उपकरण छ्यल, तर थ्व पर्याप्त मजुल । गम्भीर निमोनिया व रक्तचाप तसकं म्हो जूगुलिं सेप्टिक शकया कारणं वयागु नं मृत्यु जुल ।  ","March 21, 2020 08:51 AM"
https://nepalbhasatimes.com/48478,उसाँय,११४२ यंलाथ्व सप्तमी,छु खः भ्यासेक्टोमी अपरेशन,"प्रकृति शायद थःगु श्रृष्टि न्ह्याना मवनेमा, सदां सदाबहार जुयाः अस्तित्व च्वना च्वने फयेमा धकाः ला खइ नि, थःगु श्रृष्टिया जीवजगतय् ज्वःज्वःया श्रृष्टि याःगु । मनू जक मखु, श्रृष्टिया सकल प्राणीया ज्वः ज्वः दु । अले उमिगु ज्वःज्वःया माया प्रितिया लिचवलं सन्तान दर सन्तान न्ह्याना वयाच्वंगु दु । तर मनूया श्रृष्टि धाःसा प्रकृतिं थामय् हे यायेमफयेक, पृथ्वीं नं कुबिइ हे मफयेक, राज्यं नके हे मफयेक जुयावःगु यक्व यक्व श्रृष्टिं यानाः श्रृष्टि हे नाश जुइ ला धयागु ग्याःचिकु ब्वलनाः मनूया श्रृष्टियात अथे खुलारुपं स्वतन्त्र कथं त्वःते मजिल, भचासां चिइ माला, भचासां नियन्त्रण यायेत योजन ादयेकेमाल धयागु बिचाः कथं स्वयं मनूतय्सं हे सन्तानया योजना दयेकेफइ कथं परिवार नियोजनया साधन विकास यात । परिवार नियोजनया निंतिं थीथी कथंया स्थायी अस्थायी योजना विकास जुल । व हे विकासया सिलसिलाय् थ्व भ्यासेक्टोमि अपरेशनया नं विकास जुल । थ्व अपरेशनयात पुरुष बन्ध्याकरण धकाः नेपालीं भासं धायेगु याइ ।                                                         शायद सकल मिजं मिसातय्सं स्यूगु नं खः ला मखुला मिसातय् मचा प्वाथय् दयेकेया लागि मिजंया शुक्रकिट व मिसाया डिम्ब वा ख्येँया समागम जुइमाः , मिलन जुइमाः । मिजंतय् कालय् पिने हे निपां खम्पाया दथुइ यान्तां यान्तां खायाच्वंगु सालुगु छपाः छ्यंगू नं भुनातःगु जवंखवं छगः छगः यानाः निगः अण्डकोस (क्वासि) दु । व अण्डकोष व छ्यंगू प्वःयात स्क्रोतम धाइ । व अण्डकोषय् वालावाला सनिपिं न्याया मचाथें च्वंपिं नाङ्गा मिखां खनेमदुपिं, यन्त्रं जक स्वये फइपिं लखंलख जक मखु करोडौं करोड जीवत श्रृष्टि जुयाच्वनी, व जीवयात शुक्रकिट धाइ । मिजं मचात तःधिकः जुलकि वयष्क जुलकि अण्डकोष शुक्रकिट निर्माण याइ । अथे न्हिंन्हिं निर्माण जुइपिं लखंलखं शुक्रकिटत अण्डकोषया छपु छपु नलि जुयाः नलि हे स्वानाच्वंगु छगू छगू क्वथाय् थ्यनाः मुनाच्वनी । व क्वाथायात सेमिनल भेसाइकल धाइ । थ्व क्वथा शुक्रकिटया धुकू नं धाइ । निगः अण्डकोषया निखें निपू हे नलि दइ । सेमिनल भेसाइकल नं निगू हे दइ । व नलित अण्डकोषं सेमिनल भेसाइकलय् तक स्वानाच्वंगु नलियात ‘भाष’ नलि धाइ । सेमिनल भेसाइकलय् मुनाच्वनीपिं शुक्रकिटतय्त म्वाका तयेगु लागि अन छगू रस नं सेचन जुइ । व रसं शुक्रकिटया लागि नसा बी, अले थ्व हे नसा नयाः लछि तक म्वानाच्वनी । लिपा अने हे सिनावनी वा स्खलित जुयाः पिहां वनी । शुक्रकिटया धुकू शुक्रकिट जाया वलकि भयभयबिना वइ । अले व मिजंयात यौन भोगया इच्छा जुइ । यौन तनाव जुइ । यौन तृष्णां लित्तुलिइ । लिच्वः यौन भोग जुइ वा स्वप्त दोष जुइ वा हस्तमैथुन जुइ वा मेमेगु कथं वीर्य स्खलित जुयाः धुकू प्वनावनी । प्वनेधुंकूगु धुकू हाकनं जाया वइ । म्वाना च्वंतले थ्व प्रक्रिया न्ह्याना हे च्वनी । वयष्क मिसातय् वयागु मचाछेँ डिम्ब निष्काशन जुयाच्वंगु इलय् वयस्क मिसानाप संभोग जुलकि मिजंया वीर्य व मिसाया योनी स्खलित जुइ, यानि विर्य योनीइ थ्यनी । लिच्वः मिसाया मचाछेँय् शुक्रकिट वनाः डिम्बलिसे समागम जुइ । परिणाम मिसाया मचा प्वाथय् दइ । परिवार नियोजन वा योजनाया लागि त्यपूपिंत अस्थायी साधनत वा मेमेगु साधन प्रणालीत छ्यलेगु यानाच्वनेगु छखे झंझट खःसा मेखे इलय् माःबलय् मदइगु जक मखु, गुबलें गुबलें थ्व अस्थायी साधनं ज्या मयाइगु जुयाः मिसाया प्वाथय् दइगु जुयाच्वनी । अय् जुयाः त्यपूपिंत थःत मचा गातकि सदांया लागि अस्थायी झंझट पाखें मुक्त जुयाः स्वच्छन्द यौन प्राप्तिया लागि स्थायी नियोजन मध्ये मिजंतय्त याइगु थ्व भ्यासेक्टोमी अपरेशन छगू नं खः । थ्व अपरेशनयात पुरुष बन्ध्याकरण नं धाइ । भ्यासेक्टोमि अपरेशन धयागु मिजंतय् भाष नलि चानाः त्वाःथलाः निखेरया च्वकात सुकां चिनाः गथः यानाबीगु खः । अले अण्डकोषय् निर्माण जुइपिं शुक्रकिटत शुक्रकिट धुकितइ थ्यनेफइमखु, वये फइमखु । लिच्वः यौन समागमया इलय् मिजंत स्खलित याइगु वीर्यय् शुक्रकिटत दइमखु । मात्र वीर्य रस जक दइ । बिना शुक्रकिट मिसाया मचा प्वाथय् दइमखु । मेखे थ्व भ्यासेक्टोमि अपरेशन तसकं अःपुगु, न्ह्याथाय् च्वनाः नं यायेफुगु बःचाधंगु अपरेशन जक खः । न डाक्टरयात थाकुइ, न विरामीयात हे । न्हापा नहपा जक मखु शायद आः नं दनि व ला मिसल, जिल्लाय् जिल्लाय् दँय् छकः थ्व भ्यासेक्टोमि अपरेशनया टोली गांगामय् हे खटे यानाः अपरेशन याकीगु खः । तराई मधेस पहाड न्यंकं थाय्थासय् वनाः जिं नं अपरेशन याःवनागु अनुभव दु । लांलां गामय् वनाः स्कुल, पञ्चायत वा मेमेगु थीथी ज्याकुथिइ च्वनाः अपरेशन यायेगु खः । थ्व अपरेशन यायेत उलि अप्वः व्यवस्था नं यानाच्वनेम्वाः । माःगु अपरेशनया व्यवस्था टोलीं हे याइ । छगू सामान्य कोठा व छगः टेबल व सामान्य छगू निगू मेच दःसा गाः । अझ गनं गनं गामय् अज्याःगु छुं नं मदयाः गुन्द्रि वा सुकुलिइ हे फ्यतुना नं अपरेशन यानागु अनुभव दु । अथे चाःहिलाः थाय्थासय् जुइगु तसकं न्ह्यइपुसे च्वं । प्रकृतिया सुन्दर सुन्दर दृश्यत, पहाड, पर्वत, हिमाल, खुसि, झ्वाला आदि स्वयाः म्हिता जुइगु आनन्दया अनुभव याये दइ । ज्या नं जुइगु, प्रकृतिया रसपान नं याये दइगु । आन्तरिक पर्यटक जुयाः चाःचाःहिलाः ज्या याना जुइगु तसकं न्ह्यइपुगु ज्या खः । थ्व अपरेशन भचा तांन्वबलय् गर्मीबलय् पहाड तराइलय् जुल धाmसा अपरेशन यायेत तसकं अःपु । गर्मिबलय् मिजंतय् अण्डकोष भुनातःगु स्क्रोतमया छ्यंगू छ्वालुयाः यातायाता खानाच्वनी । लिच्वः भाष नलिया ला भाषनलि चायेत तसकं अःपुइ । तर चिकुलां धाःसा चिकुयाः स्क्रोतम कय्कय् कुनाः अण्डकोष नापं च्वय् च्वय् थहां वनाच्वनी । अले भाष नली मालेत स्क्रोतम क्वय् सालाच्वनेमाली। भाष नलि चायेत नः ई काइ । भचा थाकुइ । अज्यागु इलय् अज्याःगु थासय् टोली चिकुथाय्, ख्वाउँथाय् अपरेशन यायेमाःगु जुलकि अपरेशन याःवःपिं मिजंतय् छचाखेरं तयाः दथुइ मि च्याकाः क्वाकातइ । उलि जक मखु, अपरेशन यायेगु टेबल तःलय् तकं मि च्याकाः टेबल हे क्वाका तइ । अले स्क्रोतम क्वानाः कुहां वइ । अपरेशन यायेत अःपुइ । विडम्बना ला गरिबीं यानाः धाये ला वा कुलतं यानाः धाये ला गांगामय् च्वंपिं ल्याय्म्हत गनं गनं गुबलें गुबलें छकः भ्यासेक्टोमि अपरेशन यायेधुंकूपिं नं हानं हानं लिपा टोली वलकि अपरेशन याये धकाः वइपिं नं मदुगुमखु । बराबर अज्याःपिं ल्याय्म्हत लुया वः । शायद उमिसं स्यूगु मखु जुइ, अपरेशन याना तये धुंकल कि मधुंकूनि धयागु डाक्टरं एमिगु स्क्रोतम छकः, अण्डकोष छकः थिया स्वलकि हे सीकेफु । भाष नलि यथावत दनी लाकि चानाः गथः चिनातयेधुंकल धकाः ला छम्ह सामान्य मनुखं नं थियाः सीकेफु, थुइकेफु । अझ न्हापा न्हापा ला स्क्रोतम घाः यानाः चिरे यानाः अपरेशन याइगु । घाःख्वनं यानाः नं अपरेशन जुयधुंकल धयागु सीदु । तर थौंकन्हय् धाःसा घाःख्वं तकं दइमखु कथंया अपरेशन वयेधुंकल । अयसां गामय्या मिजंत दोहरे यानाः अपरेशन याये धकाः हानं हानं वइगु कारण चाहि अपरेशन याइपिंत सरकारं बीगु व हे सछि दांया लोभय् खः । थ्व भ्यासेक्टोमि अपरेशनया न्ह्यइपुगु वा ज्या लगय् जूगु छगू पक्ष छु धाःसा अपरेशन लिपा नं अज्याःपिं मिजंतय्त हानं लिपा मचा माल धाःसा अपरेशन उल्टे याये ज्यू । चानाः त्वाःल्हानाः सुयातयेधुंकूगु भाष नलिया च्वका हानं न्हुकथंया अपरेशन यानाः स्वायेज्यू, जारे याये ज्यू । थ्व अपरेशनयात रीक्यालाइजेसन धाइ । भाष नलि हानं स्वाना बिलकि व मिजंया वीर्यय् हानं शुक्रकिट दइ । न्हापा अपरेशन याये न्ह्यः थें तुं लखंलख शुक्रकिटत दइ । अले व मिजंपाखें हानं मचा दयेकेफइ । नेपालय् ला जिं मस्यू, जि ब्वना कथं, न्यना कथं विदेशय् च्वंपिं ल्याय्म्हतय्सं ब्याहा याये न्ह्यः हे अपरेशन यानाः जवानीया मस्त यौन मस्ति याइ । यौन मस्ति याइपिं मिस्तय्सं नं थज्याःपिं मिजंत हे ययेकी । अनं लिपा ब्वने गातकि, ज्या दतकि, क्यारियर दतकि ब्याहा याये त्यलकि थ्व अपरेशनयात उल्टे यानाः अर्थात रिक्यानाइजेशन यानाः छम्ह निम्ह मचा दयेकी । अले आवश्यक दुसा हाकनं लिपा अपरेशन याइ । वाह ! क्या गजब ? गुलि न्ह्यइपुगु, ज्या लगय् जूगु अपरेशन । थौं नं थ्व अपरेशनया ज्या उलि हे दनि, उलि हे ज्या वःनि, महत्व दनि । हानं मेगु फाइदाया खँ ला थ्व अपरेशन यायेत ध्यबा नं म्वाः । सरकारी अस्पतालय् इलय् इलय् जक मखु, थौंकन्हय् नियमित रुपं परिवार नियोजनया ज्या कथं थ्व अपरेशन जुयाच्वंगु दु । ध्यबा दुपिंत ला प्राइभेट अस्पतालय् वनाः मं दुबलय् अपरेशन याःवंसां ज्यू, सुनां सीका च्वने म्वाः, सुयातं धयाच्वने म्वाः । कनाच्वने म्वाः । अपरेशनया लागि पासा नं ज्वना वनेम्वाः । परिवार नियोजनया लागि अस्थायी, थीथी साधनत प्रयोग यानाच्वने नं म्वाः । हानं अस्थायी साधनत प्रयोग यानाः नं स्यानाः वा असफल जुयाः मिसाया प्वाथय् दइ धयागु ग्याःचिकु नं कयाच्वनेम्वाः । अस्थायी साधनत प्रयोग यानाः उकिं जुइगु बांमलाःगु मभिंगु साइड इफेक्टया धन्दा कायेम्वाः । अय् जुयाः त्यपुतय् लागि थ्व भ्यासेक्टोमि अपरेशन तसकं ज्यालगय् जू । छकः अपरेशन यातकि गाः । न ध्यबा हे फुके माः, न सास्ति हे नयेमाः । तर जनसमाजय् न्यंकं छगू धराणा ब्वलनाच्वंगु छु दु धाःसां थ्व भ्यासेक्टोमि अपरेशन मिजंतय् यौन शक्ति म्हो जुइ । यौन उत्तेजना वइमखु । यौन चाहना दइमखु । नपुंसक जुइ, आदि इत्यादि जुइ धयागु धारणा न्यनाच्वंगु दु, दनि । शायद समाजय् दुगु थ्व हल्ला स्वयाः, न्यनाः अनुभव यानाः हे जूगु जुइ । मिजंतय् यौनशक्ति, यौज उत्तेजना म्हं जुइगु कारण यक्व दु । उखेपाखे नं छकः बिचाः यानाः स्वयेमाः । अज्याःगु कारणत आः थन थ्व च्वसुइ च्वयां साध्य जुइमखु । लाःसा फःसा लिपा च्वयेगु कुतः याये । शायद थ्व हे कारणं जुइ छकः गामय् मिसातय्सं थ्व अपरेशन याःवःबलय् पुचः हे विरोध याःवल धयागु बुखँ नं न्यना । मिजंतय्त थ्व अपरेशन यानाः उमिगु यौन शक्ति म्हो जुल, नपुंशक जुलध काः धाःवल हँ । तर थ्व च्वसुइ जिं थुलि हे जक धाये कि भ्यासेक्टोमि अपरेशन यानाः नं मिजंतय् यौन शक्ति म्हो जुइ, न नपुंशक हे जुइ । यदि स्वयातं जुल धाःसा उकिया मेगु कारण माला स्वयेमाः ।","September 03, 2022 03:05 AM"
https://nepalbhasatimes.com/38983,उसाँय,???? ???????? आमै,पाचन प्रणालीइ प्वाःया ज्या,"ख ला पाचन प्रणाली प्वाः जक मखु प्रणालीया दक्व फुक्कं अंग प्रत्यंगतय् उलि हे ज्या दु । उलि हे थाय् दु, उलि हे महत्व दु । अय्सां तवि प्वाः धालकि सर्वसाधारण मनूतय्सं पाचन प्रणालीया हे अंग कथं थुइकी, सीकी । पाचन प्रणालीइ छुं नं समस्या वलकि सकसिनं प्वाःयात हे खनी, प्वाःयात हे कुंखिनी। मखु धाये नं मजिल, मनूतय्सं नइगु त्वनीगु दक्व फुक्कं व हे प्वाथय् वनीगु जुल । प्वाथंय् हे च्वनी जुल । भिंगु मभिगु, निंगु मनिंगु, साःगु मसाःगु दक्व फुक्क ला न्हापा ला प्वाथय् हे वनीगु जुल । प्वाथय् हे च्वनीगु जुल । लिच्वः ला प्वाःयात हे लाइगु जुल । प्वाथं हे फय् मालिगु जुल । अले प्वाःयात ला थाकुइगु हे जुल । अनंलि प्वाःयात वा प्वाथय् थीथी समस्यात वइगु हे जुल ।                                                         जिगु न्हापाया निगू च्वसु पाचन प्रणालीइ म्हुतुप्वाःया ज्यायात कयाः पिहां वयेधुंकल । पाचन प्रणालीइ म्हुतुप्वाःया ज्या लिपा याने म्हुप्वाःया ज्या धुंकाः नयेगु त्वनेगु दक्व फुक्कं प्वाथय् वनी । प्वाथय् थ्यनी । म्हुतुं प्वाथय् प्वाःया च्वकाय् स्वानाच्वंगु नलि झिगू इञ्च ताःहाकः । थ्व नलियात ‘इसोफागस’ धाइ । नेपाली व नेवाः भासं नसा नलि धाइ । सामान्य अंग्रेजी भासं फुड पाइप धाइ । थ्व नलिं नयेगु त्वनेगु पचय् जुइगु छुं नं ज्या याइमखु । खालि म्हुतुइ न्ह्ययाः चुचुं जुइ धुंकूगु, इखं बुलाः भचा भचा पचय् जुयाः प्यप्यचिने धुंकूगु नसायात प्वाथय् तक छ्वयेगु ज्या जक याइगु खः । थ्व नलि यदि छुं नं स्यंगु, ल्वय् मदुसा अःपुक खाना प्वाथय् वनी । थ्व नलि लाया पाँय्नं बनय् जुयाच्वंगु जुइ । प्वाः ख ला सामान्य कथं धाये वा छम्ह सामान्य मनूया बिचाः कथं कायेबलय् नुगःचुया क्वय्, जवंखवं न्ह्यःनेपाखे जुयाः दुने च्वंगु दक्वं ब्वयात प्वाः धायेगु चलन दु । तर वास्तवय् व ब्व प्वाः जक मखु, अन प्वाथय् दुने दुगु अनेक अनेक अंग प्रत्यंगयात नं प्वाः हे धायेगु चलन दु । थ्व थासय् छुं नं जुलकि स्यातकि प्वाः स्यात धाइ । अंग्रेजी भासं थ्व ब्वयात ‘आबदोमन’ धाइ । नेवाः भासं छु धाइ जिं मस्यू । तर थन न्ह्यथनेत्यनागु प्वाः चाहिं आवदोमन मखु । मात्र प्वाः वा स्टोमाय्क वा पेट जक खः । थ्व प्वाःयात नेवाः भासं फु धायेगु नं चलन दु । प्वाः जायेक नयेत फुदंक नयेगु नं धाइ । थ्व प्वाःया न्ह्यःने पाखे दथुइ लाक नुगः चु दु । क्वय् वनाः त्यपचिया क्वय् काःया च्वय् तक न्यनाच्वंगु दु । जवय् पाखे स्येँ दुसा खवय्पाखे स्प्लीन दु । च्वय् नसानलि क्वय् चीपुगु आतापुति स्वानाच्वंगु दु । आवदोमन धायेबलय् ला अन प्वाःया मेमेगु यक्व अंगत गथेकि जलास्येँ निगः जवंखवं, जलास्येँया च्व नलि, च्वप्वःचा, तपुगु व चीपुगु आतापुति, मिसातय् मचाछेँ आदि दु । नापनापं मेमेगु आवदोमनया अंगत नं दनि । थ्व फुक्कंयात प्वाः हे धाइ नेवाःभासं । अले मेमेगु सामान्य भाषा, नेवाः भाय्, नेपाली भासं थज्याःगु शरीर विज्ञानया आखःग्वः वा शब्दत आतक मदुगुलिं अंग्रेजी वा विज्ञानया शब्दत हे ग्वाहालि काये मालाच्वंगु दनि । माला हे च्वनी, लिपा लिपा तकं । थ्व मनूया म्हय् च्वंगु प्वाः छगः प्वंगु, खालिगु थल खः । सालुगु लापिया थल । थ्व प्वाथय् अथेहे छगू लिटर वा निम्ना ति न्ह्यं सामान्य कथं । थ्व प्वाथय् पिने सालुगु पिलिं भुनातःगु दुसा थ्व पिलियात ‘पेरिटो नियम’ धाइ । अले प्वाथय् दुने धाःसा ख्वातुगु पिलिं भुनातःगु दु । थ्व पिलि गुजिगुजि कयाः प्वाःया न्यंकं न्यनाच्वनी । थ्व पिलि निगू मिलिमिटर ख्वातु । थ्व पिलियात म्युकस मेम्बुन धाइ । थ्व प्वाः लापि नं बनय् जुयाच्वंगु, अले दुनेच्वंगु पिलि गुजि गुजि कयाच्वंगु जुयाः यदि प्वाथय् निमना स्वयां अप्वः वा छगू लिटर स्वयां अप्वः मन्ह्यं मन्ह्यं तल धाःसा वा नल धाःसा प्वाया लापि तन्कय् जुयाः फुलय् जुयाः तःग्वः जुया वइसा दुने च्वंगु गुजि गुजि काःगु पिलि म्युकस मेम्ब्रेन नं तःधं जुयाः तन्कय् जुयाः प्वाःयात क्षमता स्वयां अप्वः न्ह्यने फइगु यानाबी । अले प्वाथय् अप्वः न्ह्यनी । धाइ नि शारीरिक ज्या याइपिं ज्यामितय्सं फुदंक नइबलय् निमना जक मखु, प्यमना तक नं नयेफु । व हे प्वाः फुलय् जुइगु पिलि टन्कय् जुइफुगु कारणं यानाः खः । प्वाथय् दुने दुबसा थें भुनातःगु थ्व पिलिया तसकं महत्व दु । ततःधंगु यक्वः ज्या दु । थ्व पिलिखय् थाय्थासय् पाचन प्रणालीया अनेक अनेक थीथी पाचन रसत सेचन याइगु, उत्पादन याइगु ग्रन्थी ग्ल्यान्डत दु । कोष, कोषत दु । गुकिं पाचन प्रणालीइ तसकं महत्वपूर्ण ज्या यानाच्वनी । नसा त्वँसा म्ह न्यंकं न्यनाः शक्ति पिज्वयेका च्वनीसा मेमेगु म्हय् माःगु अनेक प्रोटिन, भिटामिन, खनीज, लवण आदिया मात्रा पुरे यानाच्वनी । मनूया प्वाः बलाना च्वंतले, नयेत्वने फतले, नसात्वँसा नयाः त्वनाः पचय् जुयाः च्वंतले, म्हय् न्यना च्वंतले शारीरिक जक मखु, मानसिक रुपं नं बलानाच्वनी । म्हय् शक्ति दया च्वनी । प्वाःयात थीथी ब्वय् ब्वथलातःगु दु । व हे ब्व ब्व कथं वा ब्वय् थीथी पाचन ग्रन्थी च्वनाच्वंगु दइ । दयाच्वंगु दइ । न्हापां प्वाःया च्वकाय् नसानलिया प्वका स्वानाच्वनी । थन लाया छगू स्प्रीड दु । गुकिं यानाः प्वाथय् च्वंगु व नसा नलिया प्वकाय् च्वंगु लुखाया खापा तिये थें टम्म बन्द यानातइ, बन्द जुयाच्वनी । थ्व स्प्रीगयात ‘कार्डियाक स्फीङटर’ धाइ । थुकिं यानाः प्वाथय् च्वंगु छुं नं च्वय् थहां वयेफइमखु । तर नयेगु त्वनेगु यायेबलय् थ्व स्फीङटर चाली, नसानलिया दबाबं । यदि छुं जुयाः ल्वचं वा मेमेगु कारणं कार्डियाक स्फीङटर वा लुखा ह्वालुल धाःसा प्वाथय् दइगु छुं नं पदार्थ च्वय् थहां वये यः । अर्थात बुलुक्क बुलुक्क वइगु, वान्ता जुइगु जुइयः । अथेहे प्वाःया च्वय्या ब्वयात फन्दस धाइ, क्वय्या ब्वयात आन्ट्रम धाइ । न्ह्यःनेया ब्वयात लेसर कर्भेचर धाइ, लिउनेया ब्वयात ग्रेटर कर्भेचर धाइ । प्वाःया प्वका चीपुगु आतापुति ड्युडेनमय् स्वानाच्वंगु दइ । प्वाःया थ्व थाय्या महत्वया बारे लिपांगु च्वसुइ कथहं च्वयेगु कुतः याये । लिपा लाःसा क्षमता यानादिसँ ।","March 13, 2021 05:44 AM"
https://nepalbhasatimes.com/29317,उसाँय,११४० चिल्लाथ्व त्रयोदशी ,खाइप्वःचाय् पत्थर,"झी स्वस्थ्य जुल धाःसा तिनि झीसं छुं नं ज्याखँयात च्वन्ह्याका यंकेफइ । उकिं थःगु स्वास्थययात बांलाकेया निंतिं नयेत्वनेगुली बांलाक बिचाः यायेमाः । उलि जक मखु, थःगु जीवनशैली ई कथं हिला वनेमाः व नापनापं व्यायाम यायेगु नं तसकं आवश्यक जू ।                                                         थःगु शारिरीक अवस्था कथं गुलि गुलि व छु छु नयेमाः धइगु विषयय् सीका तयेमाःगु नं तसकं आवश्यक जू । झीगु शरीरय् जुइगु थीथी कथंया ल्वय् मध्ये पत्थरी ल्वय् नं छगू तःधंगु ल्वय् जुयाच्वंगु दु। पत्थर झीगु शरीरया निगू थासय् दयावइ । छगू खाइप्वःचाय् खःसा मेगु जलास्येँय् खः । गुम्हेसितं खाइप्वःचाय् पत्थर मुने यःसा गुम्हेसितं जलास्येँ (किडनी)य् पत्थर मुनि । खाइप्वःचाय् पत्थर जुइगु अप्वः धयाथें मिस्तय्त जुइसा मिजंतय्त अप्वः थें जलास्येँय् पत्थरी जुइ । पत्थर ल्वय् अप्वः थें नयेत्वनेगुली स्वापू दु। चिल्लो दुगु नसाज्वलं अप्वः नइपिंत, पुकातःगु, चिल्लोय् थुनातःगु नसा अप्वः नइपिंत, अप्वः ति मत्वनीपिंत, लः म्हो जक त्वनपिंत, इलय् मनइपिंत अप्वः थें पत्थरी जुइगु सम्भावना दु । खाइप्वःचाय् जुइगु पत्थरीयात पित्तया पत्थर नं धाः । पित्तः धयागु वाउँसे घाँय्रं गया छगू कथंया छ्वालुगु पदार्थ खः । गुगुकि खाइप्वःचां दयेकी । थ्व खाइपोचाय् बने जुइधुंकाः पित्तथैली जम्मा जुइ । थ्व पित्त झीसं नयागु नसा पचे यायेत तसकं आवश्यक खः । नयागु नसाज्वलं चिपुगु आन्द्राय् थ्यनेवं पित्तथैली कयेकुनेगु सुरु जुइ, अले पित्तरसं पित्तनलीया माध्यमं चिपुगु आन्द्राय् वनी,गुकिं नयागु दा, भिटामिन, खनिजतत्वयात पचे यायेगु ज्या जुइ । यदि पित्तथैलीं बांलाक ज्या मयात धाःसा चिल्लोप दार्थ पचे यायेफइमखु, अले पित्तथैली पत्थर मुंवनी । थथे पत्थर मुंवनकि पित्तथैलीं पिहां वइगु नलि बन्द जुयाः यक्व कष्ट जुइ । उलि जक मखु पित्तथैलीं पत्थर पिहां वयाः पित्तनलीइ लात धाःसा म्हासुल्वय् अर्थात जण्डीस जुइ यः । यदि ताःई तक खाइप्वःचाय् पत्थर थानाच्वन धाःसा क्यान्सर थेंज्याःगु ग्यानापुगु ल्वय् तकं जुइफु । उकिं पत्थर धकाः सिइवं चिकित्सकया सल्हा कथं अपरेसन यानाः वा तछ्यानाः लिकयाछ्वयेमाः । पत्थर ल्वय् जुइबलय् खनेदइगु लक्षण प्वाःया च्वसं तसकं स्याइ, अले स्याइ तरिका मेकथं जुइ । गब्लें गब्लें ला दने हे मफयेक स्याइ, हानं लनावनी । अप्वः यानाः नसा नये धुनेवं प्वाःया च्वसं स्याइ । गुम्हं गुम्ह मनूतय्के छुं हे लक्षण खनेमदयेक हे पत्थर जुयाच्वने यः। चिल्लो, दाः भुनातःगुला, दा आदि नयेबलय् पचे मजुइगु थ्व नं छगू लक्षणखः । शरीरया छ्यंगू, मिखा म्हासु म्हासु धाया वइ । प्वाथय् ग्वारा थें दइगु आदि लक्षणत जुइ फु । गथे जुयाः पत्थर बने जुइ चिल्लो यक्व नल धायेवं, अप्वः ल्ह्वन धायेवं शरिरय् यक्व चिल्ला दत धायेवं पचे यायेफइमखु, अथे पत्थर जुइ। थ्व खाइप्वःचाय् पत्थर अप्वः थें मिसापिंत जुइगु खनेदु। खास यानाः झीगु देश नेपाल, भारतपाखे मचाबुइबलय् चाकुगु, चिले अप्वः नकेगु चलन दु। उकिं नं बाज्यः वनेधुंकूपिं मिस्तय्त अप्वः जूगु खनेदु । अथेहे यक्व मचाबुइकूपिं मिस्तय्के नं थ्व ल्वय् जूगु यक्व उदाहरण दु। सन्तुलित भोजन मनसें यल धायेवं यःयः थें यानाः नसानइपिं अप्वसित थ्व ल्वय् जूगु खनेदु । थ्व ल्वय् मजुइकेगु खःसा चिल्लो म्हो जक नयेगु, सफागु लः न्हिं ३-४ लिटर त्वनेगु प्वाः स्यात धाःसा तुरुन्त डाक्टर क्यनेगु यायेमाः । चिकित्सकया सल्हा कथं वासः यायेमाः । फयांफक्व मल्ह्वंकेगु , व्यायाम यायेगु यायेमाः । थःगु शरीरया बिचाःथम्हं तुं यायेमाः ।","March 07, 2020 07:39 AM"
https://nepalbhasatimes.com/29314,उसाँय,११४० चिल्लाथ्व त्रयोदशी ,"सिसाबुसा नये, ल्वय् ख्यानाछ्वये","ससाबुसा व तरकारिया झीगु पोषणय् तसकं महत्वपूर्ण योगदान दु। झीत मदयेकं मगाःगु भिटामिन्स, फाइबर व मेमेगु नं तःताजि हे पोषण तत्व थुकिं हे चूलाइगु खः । सिसाबुसा व तरकारी थिक्क मात्राय् नियमित नयेगु यानाच्वंपिंत ल्वय्लिसे ल्वायेगु क्षमताय् बृद्धि जुयावइ अले उमिगु स्वास्थ्य नं बांलानाच्वनी । अंगूर, केरा कटहर, सरिफा थेंज्याःगु सिसाबुसाय् १९-२४ प्रतिशत तक कार्बोहाइडट दइ, गुगु झीगु नसा ज्वलनय् उर्जाया प्रमुख श्रोत खः । केरा मुख्यतः कार्बोहाइडेटया श्रोत खः । अं, लिचि, अंगूर, अनार, बय्लि व जामुन थेंज्याःगु सिसाबुसाय् उर्जा प्रशस्त मात्राय् दइ । विश्व न्यंकंभनंयापिं मनूतय्गु आहाराया थ्यंमथ्यं ९० प्रतिशत भिटामिन “सी”व ६० प्रतिशत भिटामिन “ए”या उपलब्धता सिसाबुसा व तरकारीया माध्यमं हे पूवनी । झीसं न्हिं न्हिं नयेगु नसाज्वलनय् सिसाबुसा व तरकारी मगात धाःसा थुकिया आपूर्ति नं मगानावनी । गुगु अनेतने ल्वयया कारण जूवनी ।                                                         सिसाबुसाय् प्रोटिन भचा कम हे जक दइ । तर थुके दइगु सिट्रिक एसिड, टार्टरिक एसिड, कार्बनिक एसिडं नयेगु रुची दयेकाबीगु व नयागु चीज पचे यानाबीगु ज्याय् ग्वाहालि यानाच्वनी । सिसाबुसाय् दइगु फाइबर, प्रोटिन व इंजाइम्सं झीगु म्हय् तागत दयेकातयेत ग्वाहालि यानाच्वनी । प्रयोगं थ्व ख“ सीदये धुंकूगु दु कि सिसाबुसा न्हिं न्हिं नइपिं मनूतय्त मिनरल्स, थीथी खनिज पदार्थया कमी जुइमखु। लिसें हर्ट एटेक, क्यान्सर, मोतिबिन्दु, डायबिटिज व क्याल्सियमया कमी थेंज्याःगु ल्वचं नं थी फइमखु । केरा :  केराय् तसकं तागत दु। केराय् याउँक पचे जुइगु कार्बोहाइड्रेट २७ प्रतिशत तक दइ । गुकिं पित्याः लंकेगु व तागत बीगु ज्याय् महत्वपूर्ण भूमिका म्हिती । केरा उर्जाया प्रमुख श्रोत खः । १०० ग्राम केराय् १० कि. क्यालोरी दइ । थ्व बाहेक थुकी भिटामिन “सी” व भिटामिन “ए” नं यक्व दु । कागति जातया सिसाबुसा :  कागति जातया सिसाबुसाय् कागति (लाइम व लेमन), सन्तरासि, मौसम थेंज्याःगु अनेतने फल वइ, गुकी चिनी व एस्कोर्बिक एसिड मुख्य पोषक तत्व खः । सन्तरासि थेंज्याःगु सिसाबुसाय् फाइबर, भिटामिन “सी”, भिटामिन “ए” क्याल्सियम फोस्फोरस, पोटासियम व भिटामिन “ए” दइ । आमाःसि :  गरीबतय्गु निंतिं स्याउ धकाः धयातःगु सिसाबुसाय् स्याउ स्वयां अप्वः पौष्टिक तत्व दु। थुकी भिटामिन “सी” यक्व हे दु। थुकी दइगु फाइबर (५.४) पेक्टिनं नयागु पचे यायेत ग्वाहालि याइ । आमाःसिइ भिटामिन “ए”, बी कम्प्लेक्स, भिटामिन “ई”, आइरन व क्याल्सियन नं दु । अम्बः :  अम्बः भिटामिन “सी” या मुख्य श्रोत खः । १०० ग्राम अम्बलय् ६०० मिलिग्राम भिटामिन “सी” दइ । थ्वयालिसें थुकि दइगु फाइबर (३.४ प्रतिशत) आइरन, क्याल्सियम व फस्फोरसं नं थुकियात महत्वपूर्ण दयेकी । यक्व हे ल्वय्या वासः यायेफुगु गुण थुकी दु। पाचनतन्त्र, स्येँ व सासः सम्बन्धि ल्वय्यात अम्बलं वासःया रुपय् ज्या बिउ । बय्लि :  बय्लि (बय्सि)इ भिटामिन “बी”, भिटामिन “सी” व नियासिन दु। बय्लिइ स्याउइ स्वयां अप्वः प्रोटिन, फस्फोरस, क्याल्सियम, क्यारोटिन व भिटामिन “सी” दइ । थुकियात वासःया ब्वति कथं नं छ्यः । लिचि :  लिचि (लुचि) साप हे रसदार जुयाः साःगु सिसाबुसा खः । सामान्यतया थुकी ६० प्रतिशत रस, १९ प्रतिशत पु, अले १३ प्रतिशत खोला दइ । प्रति १०० ग्राम लिचिइ मुख्य यानाः चिनी (१०-२२ प्रतिशत), प्रोटिन (०.८ प्रतिशत), मिनरल्स (०.७ प्रतिशत) व भिटामिन “सी” ६४.७१ मिलिग्राम दइ । पाके जुइ धुंकूगु लिचिइ मुख्य यानाः क्याल्सियम व फस्फोरस थेंज्याःगु मिनरल्स नं दइ, गुकिं मानव पोषणय् प्रमुख योगदान बी । मेवा :  पाके जूगु मेवा भिटामिन “ए” व “बी” या प्रमुख स्रोत खः । थुकिया प्रति १०० ग्राम फलय् १७.५० मिग्रा भिटामिन “ए” थायमिन व राइबोफ्लबिन ६१.८ मिग्रा. भिटामिन “सी” १.१२ मि.ग्रा. भिटामिन “ई” दइ। थुकिया लिसें कार्बोहाइड्रेट (९.८१ प्रतिशत) क्याल्सियम फस्फोरस व आइरन दइ। मेवाय् दइगु “पपेन” नांगु तत्वं नयागु पचे यायेत यक्व हे ग्वाहालि याः । लिसें थ्व वासः, छ्यंगू उद्योग व चुइंगम उद्योगयात नं तसकं ज्या वः । मेवा म्हासुगु रंगयागु जुइगु कारण उकी दइगु केरिका जेन्थिन खः । मेवां पाचनशक्ति बल्लाकी, कंब्जियत मजुइकी अले मिखाया ल्वय् व थ्व सम्बन्धि ल्वय् लंकेत नं थुकिं ग्वाहालि याइ ।","March 07, 2020 07:27 AM"
https://nepalbhasatimes.com/26328,उसाँय,  ,हलःया वासः,"हलःया बारे छता धापू दु, –गुगु छेँय् हलः दइ, अन डाक्टर वइमखु । हलः स्वताजि दु, चिग्वःगु हलः, तग्वःगु हलः, म्हासु हलः । चिग्वःनिबलय् कचिकं हे सिमां हायावइगु हलःयात चिग्वःगु हलः धाइगु खःसा पाके जुलकि म्हासु हलः जुइ, गुकियात तछ्यानाः झी पु नयेगु चलन दु । पुवंक गनाः हाकुइ धुंकूगु हलःयात तग्वः हलः धाइ ।                                                         वासःया नितिं हलःया ख्वला हे जक छ्यलेगु याइ । हलःया सेवनं वात, पित्त व कफया असन्तुलनं पिदनीगु ल्वय्यात लंकेगु ज्या याइ । मना वःगु, प्वाःया ल्वय्, सासःया ल्वय्, मुसु वःगु आदिइ थुकिं वासःया ज्या याः । हलःया सेवनं हाइ ब्लड प्रेसरयात नं फाइदा याः । ‘त्रिफला चूर्ण’ धाःगु नांजाःगु आयुर्वेदिक वासः हलः, बलः व अम्बः नचुक छ्यानाः दयेकातइगु खः । हलःया मेमेगु फाइदा थुकथं दु – # हलखय् अल्सरयात लंकाबीगु व जीवाणुया संक्रमणयात पनेगु तःधंगु क्षमता दु । # हलः च्याकाः, उकियात निनाः उकी भ्यासलिन ल्वाकछ्यानाः अल्सरय् इलाबिल धकाः लाभ जुइ । # हलःयात चुलाः अल्सर जुयाच्वंथाय् तयाबिल धाःसा अल्सर लनावनी । # ३ ग्राम हलःया चुं सुथय् व बहनी लुमुलुमु धाःगु लःलिसे सेवन यात धाःसा कब्जियत मजुयाः अलःकै लनावनी । # च्व फायेबलय् स्यात अथवा हिइल धाःसा ३ ग्राम हलःया चुनय् कस्ति ल्वाकछ्यानाः फ्ययादिसँ, फाइदा जुइ । # हलःया चुंयात महिलिसे न्हिं न्हिं सेवन यात धाःसा च्व सम्बन्धि दक्वं कथंया ल्वय् लनावनी । # हलःया चुं ३ ग्राम व साखः ल्वाकछ्यानाः सेवन यात धाःसा प्वाथय् दयाच्वंगु फय्कूग्वारा मदयावनी । # हलःयात न्ह्ययाः नल धाःसा पाचनशक्ति बल्लाइ । हलःयात निनाः नल धाःसा कब्जियत लनावनी, अले हलःयात पलख दायेकाः सेवन यात धाःसा छ्वालुक झारा जुयाच्वंगु दिनावनी । हलः सेवन यायेगु विधि हलः सेवन यायेगु विधि तःगू हे दु, गुकियात प्रभाव नं थीथी कथं लाइ । गथेकि हलः न्ह्ययाः नल धाःसा उकिया प्रभाव छगू हे जुइसा हलःयात निनाः (चुं ल्हुयाः) अथवा लखय् दायेकाः अथवा छुयाः सेवन यात धाःसा उकियात नं म्हय् थीथी कथंया प्रभाव लाइ । # न्ह्ययाः नलकि प्वाःया अग्नि बल्लाइ, अले बांलाक नये पित्याइ । # निनाः (चुं ल्हुयाः) नलकि कब्जियत मजुयावनी, प्वाः सफा जुइ । # लखय् दायेकाः नलकि छ्वालुक झारा जुयाच्वंगु मजुयावनी । # छुयाः नलकि त्रिदोष अर्थात वात, पित्त, कफयात सन्तुलनय् तइ । # जा नये धुनेवं हलःया सेवन यात धाःसा खाद्यपदार्थया सेवनं यानाः पिदंगु दोष (ग्यास, अपच, पाउँक धक्का वइगु आदि) मदयावनी । # हलः नचुक निनाः छानय् यानागु चुं जालिसें सेवन यात धाःसा बुद्धि अप्वयावइ, अले म्हय् शक्तिया सञ्चार जुइ । # हलः घ्यलय् सियाः सेवन यातकि वात (वायु) विकार तनावनी । # हलःया सेवनं वात, पित्त, कफया विकृतिं पिदंगु ल्वय् लनावनी । # हलः व सिंचि ल्वाकछ्यानाः नलकि कफ ठिक जुइ । # शारीरिक कमजोरी व त्यानुइगु अले स्मरणशक्ति मगाःपिंत नं हलःया सेवनं यक्व फाइदा याइ । # छ्यंगूया थीथी ल्वय्यात नं हलःया सेवनं लंकू । # आधुनिक चिकित्सां (एलोप्याथी) नं हलःया सेवनं हाइ ब्लड प्रेसर व नुगःल्वचय् फाइदा याः धकाः नालातःगु दु । # टन्सिलं यानाः कथु स्याइबलय् हलःयात वासःया रुपय् छ्यल धाःसां नं फाइदा जुइ । # हलःया सेवनं ल्ह्वंगु नं क्वकयाबी, अप्वः थें वैद्यतय्सं जा नयेबलय् हलः नं नयेगु सल्हा बी । # हलःया पुया दुने च्वंगु नायूगु स्यः वायु व पित्त ठीक यानाः थीथी ल्वय् लंकेत ज्या वः । # हलखय् षडरस मध्ये चि छता त्वःताः न्यागुलिं रस दु । दकलय् अप्वः थुकी फाकुगु रस दु । थ्व हे कारण खः कि हलः म्हुतुइ तयाः चुचुप्याये धुंकाः लः त्वनेबलय् म्हुतु एकदम हे साइ । त्रिदोष मदयेकेत हलःया सेवन विधि वात (वायु) विकार ः थज्याःगु विकारं पिहांवःगु ल्वय् लंकेत हलःया सेवन साघ्यःलिसे यायेमाः । पित्त विकार ः थज्याःगु विकारं पिहां वःगु ल्वय् लंकेत हलःया सेवन मिश्रीलिसे यायेमाः । मिश्री मदुसा चिनि लिसे यायेमाः । कफ विकार ः थज्याःगु विकारय् हलःया सेवन सिंचिलिसे यायेमाः । हलः वासः जक मखु, टनिक नं खः # हलःया थीथी रासायनिक गुणया फाइदा काये दछि दुनेया खुगू ऋतुइ प्रत्येक ऋतुइ अनुपात हिलाः हिलाः सेवन यायेमाः । # तग्वःगु हलः कयाः भतिचा छ्यानाः पु लिकयादिसँ । अनंलि हलःया ख्वला जक कयाः नचुक निनाः छानय् यानाः चूर्ण तयार यानाः न्ह्यागुसां छगः एअरटाइट सिसिइ सुरक्षित यानादिसँ । थुगु चूर्णयात १–१ ग्रामया मात्राय् लःलिसें सुथन्हापां खालि प्वाथय् व बहनी जा नयाः द्यने त्ययेकाः सेवन यानादिसँ ।  नोट ः दछि स्वयां पुलांगु हलः छ्यलादीमते । पुलांगु हलखय् वासःया गुण पाः जुइधुंकी । # १) गर्मिबलय् हलः व साखः उलि हे मात्राय् ल्वाकछ्यानाः सेवन यायेगु २) वर्षा ऋतुइ सिंचि ल्वाकछ्यानाः ३) चिकुलां हलः व मिश्री उलि उलि हे मात्राय् तयाः सेवन यायेगु । सावधान # तसकं प्याःचाइगु व छक्वःपतिं लः त्वने मालीगु ल्वय् जुयाच्वंपिं मनूतय्सं हलः सेवन यायेमजिउ, छाय्कि हलखं दुनें दुनें गर्मि याइ । # हि खनेदयेक छ्वालुक झारा जुयाच्वनीबलय् नं हलःया सेवन यायेमजिउ । # हि कुहां वयाच्वंसा, न्हासि वइगु जुयाच्वंसा वा म्हया गुगुं नं ब्वं हि बाः वनाच्वंगु अवस्था दुसा हलःया सेवन यायेमजिउ । # हलःया सेवन गर्मिबलय् यक्व यायेमजिउ । यदि सेवन याये हे माल धाःसा पुलांगु साखः व हलः उति उति हे मात्राय् ल्वाकछ्यानाः यायेमाः । # हलः गम प्रकृतियागु जुइगुलिं प्वाथय् दुपिं मिसातय्सं नं नये मजिउ । # गुपिं मनूतय्सं म्ह तसकं सुख्खा जुयाच्वनी, उमिसं नं हलः नयेमजिउ । एजेन्सीया ग्वाहालिं निरा महर्जन","October 25, 2019 07:15 AM"
https://nepalbhasatimes.com/25853,उसाँय,  ,मर्स्याबरांया चिकंया वासः,"पोषक तत्व यक्व दुगु मस्र्याबरांयात स्वास्थ्यया धुकू धायेगु यानातःगु दु । अथे जूगुलिं मस्र्याबरांचिकंया छ्यलाबुला छिं स्वास्थ्य व सौन्दर्य नितांया निंतिं यायेफु । मस्र्याबरांया चिकं ठण्डि जुइ अले वात व पित्तनाशक जुयाः हलुका जुइ । मस्र्याबरांया चिकं बागू चम्चा क्वाःगु दुरुलिसे बहनी द्यने त्ययेकाः सेवन यायेमाः ।                                                         मस्र्याबरांया चिकनय् एन्टिअक्सिडेन्ट, भिटामिन ए बी ई, मिनरल्स, प्रोटीन, कार्बनिक तत्व, आइरन, क्याल्सियम, फस्फोरस व चिल्लो दइ, गुकिं शारीरिक शक्ति थकायेगु ज्या याइ आः थुकी दुगु वासःया गुण छु छु खः, व छक्वः स्वये— भिटामिन ईं छ्यंगूया यातुपहः ल्यंकातइ । भिटामिन ई छ्यंगूया ल्वचय् फाइदा यायेगुया लिसें सौन्दर्य थकायेत नं ज्या वः । भिटामिन ई छ्यंगूयात नाइसे, चुलुसे च्वनाः बांलासे च्वंकातइ । मस्र्याबरांलय् भिटामिन ई गाक्क दइ, गुकिं बुराबुरि जुइकाः तकं लाउँ (छ्यंगू) बांलाकातयेत ग्वाहालि याइ । मिसातय् लाउँ बांलाकेत छ्यलीगु गुगुं नं म्वाइश्चराइजिंग क्रीम स्वयां थ्व चिकं छ्यलेगु बेस जुइ । उकिया निंतिं थ्व सेवनया लिसें द्यने त्ययेकाः थ्व चिकं ख्वालय् नं बुलेगु यायेमाः । एजेन्सीया ग्वाहालिं निरा महर्जन","October 04, 2019 08:10 AM"
https://nepalbhasatimes.com/25854,उसाँय,  ,वा स्याःगुया घरेलु उपचार,"वा स्याइगु समस्या न्ह्यागु उमेरयाम्ह मनूयात नं जुइफु । वा स्यातकि ल्वगि वाथावाथा हे कनी । चान्हय् द्यने फइमखु । गुलिं गुलिं मनूतय् बिचाः दु कि न्हिं न्हिं मंजन वा टूथपेस्टं बुलेगु यानाच्वन धाःसा वा स्याइमखु, तर वा मेमेगु अनेक कारणं नं स्यायेफु । आपाःथें स्याइगु चाहिँ ब्याक्टेरिया, किलं नयाः जुइ ।                                                         वा स्याइगु मेगु कारण वाया हा बमलाइगु अथवा अप्वः सेन्सेटिभ जुइगु नं खः । ब्याक्टेरिया अथवा की मदयेकेत एन्टिअक्सिडेन्ट आपाः दुगु चीज छ्यलेगु यायेमाः, अले वा बल्लाकेत नीहः छ्यलेगु यायेमाः । आः छक्वः थ्व निं सिइके कि वा धयागु छाय् स्याइगु खः ?","October 04, 2019 08:20 AM"
https://nepalbhasatimes.com/25619,उसाँय,  ,मिश्रीया थीथी वासः,"मिश्रीयात अंंग्रेजीं ‘रक सुगर’ नं धाः । धाथें ला चिनिया ख्वयाच्वंगु कणयात हे मिश्री धाइगु खः । बजारय् ल्वहं थें धीचिंगु व चिचिकुक कुचाकुचागु अथवा गुगुं नं आकारयागु मिश्री न्यायेगु दु । थ्व न्ह्यागु हे आकारयागु जूसां चिनि स्वयां बेस हे जुइ । थुकिया सेवनं छिगु कथु उलिउलि मिनीगु व हिइसे च्वनीगु छतिं हे मजुसे याउँसे च्वनी । सुख्खा मुसु मवयेकेत नं मिश्रीं ज्या बिउ ।                                                         आः थुकियात छु छु वासः कथं छ्यले जिउ व स्वये — # मिश्रींचुं व सोंपचुं उलि उलि हे मात्राय् कयाः उकी सवाः साकेत सुकुमेलचुं भचा ल्वाकछ्यानाः न्हिं निक्वः दुरुलिसे निगू निगू चम्चा सेवन यात धाःसा मिखा कमजोर जूगुलिं यानाः छ्यं स्याःगु लनावनी । # कब्जियतं यानाः छ्यं स्यात धाःसा इसबगोल निगू चम्चा बागू गिलास लखय् खुघौ तक फ्वयादिसँ । अनंलि थुलि हे मिश्रीचुं फ्वयातःगु ईसबगोलय् ल्वाकछ्यानाः त्वनाबिल धाःसा प्वाः सफा जुइ, अले कब्जियतं यानाः छ्यं स्यानाच्वंगु लनावनी । # चिधिकःपिं मस्तय्त सर्दीं यानाः मुसु वल धाःसा लखय् मिश्री तयाः त्वंकादिसँ, मुसु लनावनी । # मिश्री चाकुसे नं च्वनी, सिचुसे नं च्वनी । अथे जूगुलिं तसकं गर्मीं जुइबलय् चिनियागु थासय् मिश्री सर्बत दयेकेत छ्यलेगु यायेमाः । छगू गिलास लखय् माछि मिश्री तयाः त्वनाबिल धाःसा सिचुसे नं च्वनी, तागत नं दइ । # क्वाःगु दुरुइ केसर व मिश्री ल्वाकछ्यानाः त्वनाबिल धाःसा म्हय् तागत दयाः फुर्ति थहां वइ । लिसें म्हय् हीमोग्लोबिनया मात्रा नं अप्वयावइ, गुकिं यानाः छ्यंगुलिइ चमक दयावइ । थ्व दुरुं यौन कमजोरी नं मदयेकाबी । # मिश्री, सुकुमेल व मख्खन उति उति हे मात्राय् निनाः ल्वाकछ्यानाः न्हिछिया निक्वः नयाबिल धाःसा टन्सिलाइटिसय् फाइदा जुइ । # जा नयेधुंकाः सोंप व मिश्री नयेगु यायेमाः, छाय्कि छता ला थुकिं लाभा व मेमेगु मसलाया बास तंकी अले मेगु थुकी पाचनशक्ति नं बल्लाकी, गुकिं यानाः नयागु याकनं पचे जुइ । # मस्र्याबरां व मिश्री उति उति हे ल्वाकछ्यानाः सवाः साकेत सुकुमेल भचा निनाः न्हिं न्हिं सुथसिया इलय् स्वंगू स्वंगू चम्चा सेवन यात धाःसा मानसिक तनावया कारणं छ्यं स्याइगु ल्वय् न्ह्याक्व हे पुलां जुइ धुंकूसां नं लनावनी । # माउथ अल्सर लंकेगु खःसा मिश्री व सुकुमेल कम मात्राय् निनाः म्हुतुइ तयादिसँ, फाइदा जुइ । # साहा साहा स्याइगु जुयाच्वंसा अश्वगन्धा व मिश्री उति उति हे मात्राय् ल्वाकछ्यानाः छगू छगू चम्चा सुथय् व बहनी भ्वाःतिनाः क्वाःगु दुरु छगू गिलास त्वनाबीमाः । # साइनोसाइटिसया ल्वगिया छ्यं नं तसकं हे स्याइ । अथे जुइबलय् तुलसी झिंन्याहः, मलय् झिगः चिचिकूगु मिश्री झिकू व ५ ग्राम पालु छगू गिलास लखय् दायेकादिसँ । बछि लः सुपाः वनकि छानय् यानाः सुथय् खालि प्वाथय् क्वाः क्वाः हे त्वनादिसँ । थ्व त्वनेधुंकाः घौछि तक छुं हे भपादीमते । # न्हासि वल धाःसा मिश्री लखय् संकाः उकियात नतुनादिसँ, न्हासि वःगु दिनावनी । # मिसातय् थीमजिउ जुइबलय् यक्व अप्वः हि कुहां वइगु जुयाच्वन धाःसा मिश्री व मुलहठी उति उति हे मात्राय् निनाः बागू बागू चम्चा स्वक्वः ख्वाउँलःलिसें भ्वाःतिनादिसँ । थीमजिउ जुइबलय् अप्वः हि कुहां वयेगु दिनावनी । यदि गर्भपतनलिसे सम्बन्धित रक्तश्राव जूगु खःसा व नं बन्द जुयावनी । थीमजिउ जूगु दी धुंकाः नं भचा ताःई तक थ्व वासःया सेवन यानाच्वन धाःसा थ्व ल्वय् सदांया निंतिं लनावनी । गर्भपातया प्रवृत्तियापिं मिसातय्सं नं थ्व ताःई सेवन यानाच्वने जिउ, तर होस यानादिसँ, डाइबिटिज ल्वय् दुपिंसं मिश्री सेवन यायेमजिउ । एजेन्सीया ग्वाहालिं निरा महर्जन","September 27, 2019 07:30 AM"
https://nepalbhasatimes.com/28321,उसाँय,११४० सिल्लाथ्व पारू ,आर्थराइटिसया लक्षण व उपचार,"आर्थराइटिस आपाःसित जुइगु साहा (जोर्नी) या समस्या खः । थ्व धयागु साहा ज्यलीगु खः । साहा ज्यलीगु कारण तःता हे दु। उमेर थहां वंलिसे साहा ज्यलीगु छगू सामान्य खँ खः । अले थ्व हे कारण खः कि यक्व उमेर दयेधुंकूपिं ज्याथजिथित खास यानाः ५छ निसें ६० दँ दये धुंकूपिं मनूतय्के थ्व समस्या यक्व हे दु। व्यायाम मयाइगु, अप्वः ल्ह्वनीगु, ज्या यायेगु व आधुनिक जीवनशैलीं यानाः थौंकन्हय् म्हो उमेरयापिं मनूतय्त आर्थराइटिस ल्वय् जुइगु जुयावःगु दु। ख ला आर्थराइटिस साहाया ल्वय् खः, तर थुकिं नुगःस्येँ, स्वँ, जलस्येँ व हिनुलिइ नं प्रभाव लाकेफु ।                                                         आतकया दुने सछि किसिमयागु आर्थराइटिस लुइके धुंकूगु दु। अथे खःसां अप्वः थें मनूतय्त जुइगु धाःसा ओष्टियो आर्थराइटिस व रुमेटाइड आर्थराइटिस खः । ओष्टियो आर्थराइटिसं पीदँ स्वयां अप्वः उमेर दयेधुंकूपिं मनूत विशेष यानाः मिसातय्त दकलय् अप्वः प्रभावित याः । थुकी म्हया बोझ ल्ह्वनीगु पुलिया साहा दकलय् अप्वः प्रभावित जुइ । रुमेटाइड आर्थराइटिसया साहाया लिसेलिसें छुं छुं मेमेगु अंग अथवा म्ह छम्हं हे प्रभावित जुइ । थ्व अप्व थें २५–३५ दँ दुपिं मनूतय्त जुइगु खः । ल्हाः तुतिया साहालय् स्याइगु, मना वइगु व मांसपेशी बमलाइगु थेंज्याःगु लक्षण खनेदयावइ । रुमेटाइड आर्थराइटिस ओस्टियो पोरोसिसया निंतिं छगू रिस्क फ्याक्टर खः । थ्व साहा ज्यलीगुया छगू मुख्य कारण खः, रुमेटाइड आर्थराइटिस न्ह्यागु उमेरय् नं जुइफु । गाउट गाउट छगू मेकथंया आर्थराइटिस खः । थ्व अन्तर्गत म्हय् युरिक एसिड अप्वइगु खः, गुकिं साहाया कार्टिलेजयात नोक्सान याइ । यूरिक एसिड मांसपेशी व नसाय् मुनाः साहायात जाम यानाबी । लिपा वनाः थ्व समस्यां आर्थराइटिसया रुप धारण याइ । कचिगु क्वेँय् स्यनीगु, उकी इन्फेक्सन जुइगु अथवा हि दाइगु अथवा छुं कथंया दुर्घटनाय् लानाः जूगु चोटया कारणं नं आर्थराइटिस जुइफुल । जुभेलाइन आर्थराइटिस मस्तय्त जुइगु आर्थराइटिसयात जुभेलाइन आर्थराइटिस धाइ । छगू अनुमान कथं द्वःछिइ स्वम्ह मस्त आर्थराइटिसं प्रभावित जुइगु जुयाच्वंगु दु। अमेरिका छगू देशय् जक हे निगू लाख चय्न्याद्वः मस्तय्त जुभेलाइन आर्थराइटिस जुयाच्वंगु दु । एंकलोजिंग आर्थराइटिस ल्याय्म्हया वैंशय् जुइगु आर्थराइटिसयात एंकलोजिंग आर्थराइटिस धाइ । आर्थराइटिसया समस्या मिजंतय्त स्वयां मिसातय्त अप्वः जुइ । छगू अनुमान कथं मिजंतय्के स्वयां मिसातय्के थ्व ल्वय् स्वदुगं अप्वः दु । आर्थराइटिसया लक्षण आर्थराइटिसया थीथी लक्षण मध्ये साहा साहा स्याइगु, साहा कय् कुनीगु, पलाः छीगु पहलय् हिउपाः वइगु, सुथय् दनेबलय् साहा कक्रक च्वंच्वनीगु व ज्वर मुख्य खः । आर्थराइटिसया उपचार आर्थराइटिस ल्वचं मकयेका च्वनेगु खःसा नियमित व्यायाम यायेमाः, अले नये त्वनेगु व रहन सहनय् विशेष ध्यान बीमाः । आर्थराइटिस जुइबलय् उपचार यायेलिबाका च्वनेमजिउ। छाय्कि थुकिं साहालय् वासः यानां हे मजीक क्षति जुइफु । सुरुया अवस्थाय् पाय्छि कथं नये त्वनेगु, व्यायाम वा फिजियोथेरापी,योग वा थीथी वासः आदिया ग्वाहालिं थुकियात चर्को जुइमफयेक पनातये फइ । आर्थराइटिसया सर्जरी आर्थराइटिस तसकं चर्को जुलकि वा साहालय् यक्व हे अप्वः विकृति वलकि ‘की होल’ सर्जरी वा साहायात हिलेगु सर्जरी अथवा मेमेगु शल्य तरिकाया ग्वाहालि कायेमाली । आर्थराइटिसं यानाः न्यासि वने हे मफये धुंकूपिं अले छगू कथं अपाङ्ग जीवन हनेत बाध्य जुइधुंकूपिं मनूतय्गु निंतिं की होल सर्जर वरदानया रुपय् न्ह्यःने वःगु दु । आर्थोस्कोपी छु खः ?","January 25, 2020 08:30 AM"
https://nepalbhasatimes.com/25618,उसाँय,  ,ब्लड प्रेसर थहां वनकि इलय् हे वासः नयेमाः,"थौंकन्हय् अप्वः मनूतय्त ब्लड प्रेसर थहां वनीगु समस्या खने दया वयाच्वंगु दु । न्हापा न्हापा ला उलि खने हे मदइगु ल्वय् थौं वयाः ब्यापक जुइ धुंकल । खला ब्लड प्रेसर थहां वनीगु ल्वय् उलि ग्यानापुगु मखु, यदि इलय् वासः जुल धाःसा, तर विडम्बना धाये ला चेतना मगाःगु धाये ला, अप्वः ब्लड प्रेसरया ल्वगितय्सं काचाक्क याकनं वासः नयेगु कुतः याइ मखु ।                                                         छाय्कि ब्लड प्रेसरया वासः नलकि मसीतले नयेमाल, वासलं थीथी साइड इफेक्ट यानाः मेमेगु ल्वय् पिचायेकी, छकः निकः वासः नये ल्वःमनकि छु जुइ ? आदि इत्यादि न्ह्यसः थनाच्वनी । प्रेसर थहां वनकि वासः हे नये माः ला ? म्हुतु बारय् जक याःसां मगाः ला ? प्रेसर गुलि थहां वनकि वासः नयेगु ? वासः ननं म्हो जुलकि त्वःते जिउ ला ? वास्तवय् नयेत्वने बारय् याये मफयाः बारय् मयानाः हे ब्लड प्रेसर थहां वनीगु खः । थौंकन्हय् मनूतय् झ्यातु क्यातु ज्या याये हे म्वाः । तर नयेत्वनेगु धाःसा न्हापा स्वयाः अप्वः न्हापा न्हापा थें मखु । न्हि न्हि साःसाः भिं भिं नयेमाः । ला ख्येँ धयागु ला भुतुली खालि हे जुइमखु । पिहां वंसां ला ख्यें खालि जुइमखु । न्हिं हे प्यकः न्याकः नया जुइ थौंकन्हय् । ज्या धाःसा छुं हे यायेम्वाः । गनं वंसा मोटरसाइकल, बस । पलाः छी धइगु हे म्वाःला वनेधुंकल । अले अथे न्हिं हे प्यकः प्यकः साःसाः भिं भिं नइगु पचय् जुइगु गबले ? नक्वः फुक्क म्हय्तुं थात, अले ल्ह्वना वल । गनं वंसां स्येंस्यें फुंफुं वल । स्वाहाने छपु हे गये थाकुल । धिकः कथं ५०–६० किलो जक ग्यसु माःम्हेसिया ८०–९० किलो दयावल । नुगःचुया ज्या थाकुयावल । अले ब्लड प्रेसर थहां वनीगु जुयावल । न्हापां ला ब्लड प्रेसर धाथें थहां वंगु खः ला मखुला निं पक्का यायेमाः । यःयःबलय् यःयः थे यानाः ब्लड प्रेसर स्वलकि ब्लड प्रेसर ठिक कथं जुइमखु । ब्लड प्रेसर अप्वःगु शंका जुलकि नियमित सुथय् दनाः उखे थुखे मयाःसे लगातार न्यान्हु तक ब्लड प्रेसर जाँच यायेमाः, सःम्हं । यदि थथे सुथय् सुथय् ब्लड प्रेसर अप्वःगु खःसा अवश्य नं ब्लड प्रेसर अप्वःगु जुइ । हानं ब्लड प्रेसर जाँच यायेबलय् गनं स्याःसी दुबलय्, खि फाये–च्व फायेबलय् तनाव दुबलय् जाँच याये मजिउ । अप्वः खनेदइ । ब्लड प्रेसर जाँच यायेबलय् हाले नं मजिउ । गनं वनावःगु खःसा म्होतिं नं न्यागू मिनेट आराम याये धुंकाः जक जाँच यायेमाः । यदि ब्लड प्रेसर १२०÷८० निसें थहां वनाः १३९÷८९ थ्यन धाःसा होस चाहिं यायेमाः । आः ब्लड प्रेसर थहां वनीन धकाः सीकेमाः । थ्व अवस्थाय् फःसा म्हुतु बारय् यानाः थःगु ग्यसु अप्वः दुगु खःसा भचा भार म्हो यानाः नं, भचा भचा व्यायाम यानाः वासः नये म्वायेका च्वनेफु । छक्वः डाक्टरनाप सल्हा कायेमाः । म्हुतु बारय् यायेगु, ब्यायाम यायेगु लागि । तर ब्लड प्रेसर १२०÷८० जुल, अझ व स्वयाः भचा भचा कुहां वल धाःसा ग्यायेम्वाः । व ब्लड प्रेसर ठिक खः । नर्मल खः । ९०÷६० स्वयां कुहां वल धाःसा जक सल्हा कायेमाः । वासः यायेमाः । ब्लड प्रेसर डाक्टरं धाःकथं म्हुतु बारय् यानाः व्यायाम यानाः, ग्यसु म्हो यानाः नं कुहां मवयाः ब्लड प्रेसर १४०÷९० थ्यन धाःसा अवश्य नं वासः नयेमाः । वासः मनसे बारय् याना धकाः च्वंच्वने मजिउ । ब्लड प्रेसरया निगूगु अवस्था यानि ब्लड प्रेसर थहां वनाः १५९÷९९ वा व स्वयां अप्वः थ्यन धाःसा वासः मनसे मजिउ । वासः याये हे माः । थ्व अवस्थाय् वासः मनसे म्हुतु बारय् यानाः व्यायाम यानाः ब्लड प्रेसर म्हो याये धकाः च्वने मजिउ । खः, म्हुतु बारय् यानाः व्यायाम यानाः थःगु अप्वःगु ग्यसु म्हो यायां ब्लड प्रेसर म्हो यानाः वने जिउ । तर वासः मनसे मखु, वासः नयाः । वासः ननं म्हुतु बारय् यायां व्यायाम यायां बुलुहुं ब्लड प्रेसर म्हो जुयाः वन धाःसा डाक्टर क्यनाः वा क्यना च्वनाम्ह डाक्टरयाथाय् वनाः सल्हाः यायेमाः । यदि थःगु धिकः व ग्यसु मिले जुल धाःसा वासः त्वःते नं जिउ । ब्लड प्रेसरया वासः धकाः ज्यूताः ज्वःछि नयाच्वने माः धयागु मदु । थ्व खँ छता ब्लड प्रेसर ल्वगितय्सं अप्वःसिनं मथूगु खनेदु । ब्लड प्रेसरया वासः नलकि मसीतले नयेमाः धकाः च्वनी, थ्व खँ खःगु मखु । तर वासः यायां नं म्हुत बारय् यायां मफयाः ग्यसु मिले याये मफयाः ब्लड प्रेसर अझ थहां वन धाःसा वासःया मात्रा नं अप्वः जुया वनेफु । वासःया परिमाण नं अप्वः जुया वनेफु । अय् जुयाः ब्लड प्रेसरया बिरामीतय्सं दकलय् न्हापां थःगु ग्यसुयात धिकः कथं थातय् तयातये फयेकेमाः । यल, नयेखन धायेवं थःगु माग स्वयां अप्वः खाना नयेमजिउ । छम्ह वयस्क मनूया मुटु अथे हे बागू किलो वा भचा अप्वः ३०० ग्राम ति ग्यसु दइ । व मुटुं व मनूया म्हय् न्यंक तुति पतिंचां निसें छ्यनय् तक नियमित कथं हि पम्प यानाः छ्वयेमाः । यदि मनूया धिकःकथं जक ग्यसु दुसा मुटुयात याउँक ज्या याये खनी । तर धिकः कथं ५०–६० किलो जक ग्यसु माःम्ह मनूया ग्यसु ८०÷९० किलो दत धाःसा उलिमछि ग्यसुइ थ्यंक हि छ्वयेत मुटुं अप्वः थाकुक ज्या यायेमाली । अले मुटु स्यनावइ । मनू ल्ह्वनावल धायेवं मुटु ल्ह्वना वइमखु । मुटु ला उलि हे अपाय्ग्वः हे जुयाच्वनी । लिच्वः ब्लड प्रेसर अप्वइ । मुटुया अनेक ल्वय् जुइ । ब्लड प्रेसर थहां वनीगु खास यानाः निगू कथं खः । छगू कथंया ब्लड प्रेसर थहां वनीगुया कारण हे सिइके थाकु । थज्याःगु उच्च ब्लड प्रेसरयात प्राथमिक उच्च ब्लड प्रेसर वा प्राइमरी हाइपर टेन्सन धाइ । करिब करिब ८५प्रतिशत ब्लड प्रेसर अप्वइगुया कारण थ्व हे खः । सिइके मफुगु । छगू खनेदुगु कारण खः ल्ह्वनीगु । मेगु निगू कथंया अप्वइगु ब्लडप्रेसरयात सेकेन्डरी हाइपरटेन्सन धाइ । थुकी म्हय् थीथी अंग गथेकि स्येँ, जलास्येँ, नुगःस्येँ, हिनू, क्यान्सर, आदिया कारणं जुइगु खः । अःपुक निदान जुइ । निदान कथंया वासः जुलकि ल्वय् नं लनी, ब्लड प्रेसर अप्वइगु नं लनी । थ्व सेकेन्डरी हाइपरटेन्सन अथे हे १५ प्रतिशत ति जक दु ।","September 27, 2019 07:45 AM"
https://nepalbhasatimes.com/28171,उसाँय,११४० पोहेंलागा सप्तमी,धौ छ्यलाः सौन्दर्य थकयादिसँ,"धौ स्वास्थ्यया निंतिं जक मखु, म्हया सौन्दर्यया निंतिं नं तसकं ज्या वः । धलिइ दुगु थीथी पोषक तत्वयात म्हं याउँक पचय् याइ, थुलि बाहेक मेमेगु नसाज्वलं पच यायेत नं धलिं ग्वाहालि याइ । धलिइ चिल्लो, प्रोटिन, ल्याक्टिक एसिड, लः, क्याल्सियम, फस्फोरस, आइरन, भिटामिन ए, भिटामिन बी१, बी २, बी ५ व भिटामिन सी थेंज्याःगु आवश्यक खनिज तत्व दु । गुकिं म्हयात स्वस्थ जुइकाः बांलाका नं तइ । थुलिमछि पोषक तत्वं जाःगु धौयात यदि मेमेगु प्राकृतिक पदार्थलिसे पाय्छिकथं छ्यलेगु स्वत धाःसा निश्चित रुपं फाइदा जुइ । धौपाखें सौन्दर्य थकायेगु थीथी उपाय थन न्ह्यथनागु दु –                                                         – ख्वालय् स्यःकै वयाच्वंगु दुसा पाउँगु धौया लेप ख्वालय् पानादिसँ । भतिचा लिपा गने धुंकाः ख्वाः सिलादिसँ । निन्हु स्वन्हुं हे स्यःकै मदयाः वनाः ख्वालय् चमक दयावइ । थुकी अझ बांलाःगु लिच्वः कायेगु खःसा कागतिया रस नं ल्वाकछ्याये फइ । – धौ छ्यंगूया निंतिं वरदान थें खः । धौ पानाः १५ मिनेट लिपा ख्वाउँलखं सिलादिसँ । थुकिं यानाः ख्वाः दुरु थें तुइसे च्वनी, अले चमक नं दइ । – चिकंकंगु छ्यंगू ९इष्थि क्पष्ल० दुसा धौ, बेसन व कस्ति ल्वाकछ्यानाः स्क्रब ९क्अचगद० दयेकाः ख्वालय् व गःपतय्् पानादिसँ । गने धुंकल कि ब्वब्वस्यानाः तुला कयादिसँ । वयां लिपा ख्वाः ख्वाउँलखं सिलादिसँ । थथे नियमित यानाच्वन धाःसा चिकंकंगु छ्यंगुलिं पिहां वइगु अप्वःगु चिकं मदयावनी । – गःपःया लिउनेया ब्व अप्वः थें हाकुसे च्वनी । थ्व हाकुगुयात मदयेकेत न्हिं न्हिं म्वःल्हुइगु इलय् पाउँगु धलिं मालिस यानादिसँ । छुं न्हिया दुने हे समस्या ज्यनावनी । – गर्मिबलय् छाःगु निभालं यानाः यदि छ्यंगू क्वल धाःसा आटाया चोकरय् धौ व हलू छप्तिचा तयाः क्वलं बुले थें बुलादिसँ । म्हुतुसिया जःखः, न्हाय् व मिखाय् अप्वः ध्यान बियादिसँ । २० मिनेट लिपा ख्वाउँलखं ख्वाः सिलादिसँ । थुकिं छ्यंगूयात यचुपिचु धायेकाबी । – बागू कप चोकर, प्यंगू चम्चा धौ, बागू चम्चा कस्ति ल्वाकछ्यानाः पेस्ट दयेकादिसँ । थुगु पेस्ट ख्वालय्, गःपतय् व ल्हातय् १५ मिनेट तक पाना तयादिसँ । थुकिं छ्यंगू नाइसे च्वनी, रंग नं यचुइ । – सुख्खा छ्यंगू व मत्यवं हे ला हय्हय्कुनीगु जुयावल धाःसा थथे मजुइकेत धौ, कस्ति व ख्येँया तुयुगु ब्व उति उति हे मात्राय् कयाः लखं ख्वाः सिलादिसँ । थ्वयां लिपा १० मिनेट तक अलःचिकनं ख्वालय् तीजक तीजक मालिस यानादिसँ । छवाःया निक्वः थथे यानादिसँ । निलाया दुने हे छ्यंगू नं सुख्खा मजुयावनी, ला हय्हय्कुंगु नं चकना वनी । – क्रिम दुगु धौ व बेसन ल्वाकछ्यानाः उकी हलू छप्तिचा नं तयाः ख्वालय् बुलाबिल धाःसा छ्यंगू सुख्खा मजुयावनी । ख्वाः क्यातुसे च्वनाः ख्वालय् चमक नं दयावइ । थथे यायेत हलू बरु थम्हं छेँय् हे हलूपालु निनातयागु दुसा बांलाइ । – निगू चम्चा पँचाय् छगू चम्चा धौ ल्वाकछ्यानाः पेष्ट दयेकादिसँ । अनंलि थुकियात ख्वालय् २० मिनेट तक पानाःलि ख्वाउँलखं ख्वाः सिलादिसँ । थथे न्हिं न्हिं यानादिसँ । – यदि छ्यंगूया रंग निभाःया कारणं पानावन धाःसा थुकिया निंतिं तछ्वचुं अथवा मुसूचुंया पाउँगु महिइ ल्वाकछ्यानाः लेप दयेकादिसँ । अनंलि थुकियात ख्वालय् गःपतय् व ल्हाः तुतिइ पानाः बाघौ लिपा सिलादिसँ । थुगु लेपया नियमित प्रयोगं छ्यंगूया रंग बांलानावइ । – रहर नचुक निनाः उकिया छगू चम्चा व धौ छगू चम्चा ल्वाकछ्यानाः ख्वालय् पानादिसँ । गनकि सिलादिसँ । थुकिं स्यःकै व चातः दक्व वनाः ख्वाः क्यातुसे च्वनावइ । – धौ भतिचाय् कागति छगःया रस ल्वाकछ्यानाः ख्वालय्, सँय् व म्हय् पानादिसँ । अनंलि घौछि लिपा म्वःल्हुयादिसँ । सँय् तुंचा वनी, सँ नं बांलाइ, लिसें ख्वाः नं यचुपिचु धायावइ । – धौ सँया निंतिं नं तसकं ज्या वः । छवाःया छक्वः पाउँगु धौ कयाः उकिं सँय् मालिस यानादिसँ । घौछि लिपा ख्वाउँलखं सँ चायाछ्वयादिसँ । थुकिं सँय् तुंचा वंकाबी । – न्ह्यः क्वातुक मवइगु जुयाच्वन धाःसा च्या–कफिया थासय् दुरु, धौ व महिया सेवन यायेमाः । थुकिं न्ह्यः बांलाक वयेकेत ग्वाहालि याइ । – छगू कप लैंचा, तःधंगु चम्चां निगू चम्चा धौ, छगू चम्चा कफी पाउडर, तःधंगु चम्चां छगू चम्चा अम्बःचुं, चिधंगु चम्चां छगू चम्चा खयःचुं थ्व सकतां ल्वाकछ्यानाः लखय् फ्वयाः घौछि त्वःता तयादिसँ, अनंलि सँया हाय् हाय् थ्यंक पानादिसँ । घौछि लिपा ख्वाउँलखं सँ चायादिसँ । छवाःया छक्वः थथे यानाच्वन धाःसा सँ बांलाइ, लिसें चमक नं दइ । – धौ व बेसन संकाः सँया हाय हाय थ्यंक पानादिसँ । घौछि लिपा छ्यं चायादिसँ । थुकिं तुंचा वंकाबी लिसें सँय् चमक नं दयावइ । – धलिइ मलय्चुं ल्वाकछ्यानाः म्वःल्हुल धाःसा तुँचा वनी । लिसें सँ सफा जुयाः नाइसे, हाकुसे व ख्वातुसे च्वनी । – धलिइ सिंचि ल्वाकछ्यानाः म्वःल्हुइ स्वयां घौछि न्ह्यः सँय् व सँया हाय् पानादिसँ । सँ हिनाः पोलीप्याकया दुने तयादिसँ । अनंलि घौछि लिपा ख्वाउँलखं म्वःल्हुयादिसँ । थ्व तुँचा वंकेगु व सँयात नाइसे च्वंकाः चमकदार दयेकेगु दकलय् बांलाःगु उपाय खः ।","January 17, 2020 12:06 PM"
https://nepalbhasatimes.com/28317,उसाँय,११४० सिल्लाथ्व पारू ,ख्वालय् दुरु पायेगुया फाइदा,"दुरु झीत तागत बीगु त्वँसा जक मखु, झीत बांलाकीगु समाःज्वलं नं खः । थौंकन्हय् आपाः थें मनूतय्सं केमिकलं दयेकातःगु रेडिमेड ब्युटी प्रोडक्टस छ्यलाच्वनी, अले प्राकृतिक चीजयात गिल्ला यानाच्वनी । यदि छेँय् दुरु दु धयागु खःसा कस्मेटिक्सया थिके थिकेगु सामान हे छु यायेत माल ? दुरु अजू चायापुक हे गुणकारी जू । थुकी प्रोटीन, क्याल्सियम व चिल्लो कुगाक हे दु, गुकिं म्हयात बांलाकेगुया लिसें ख्वाःयात नं झःझःधायेकेगु ज्या यानाच्वनी । दुरु जक मखु, दुरुया क्रीम बुलेबलय् नं तःता हे फाइदा दु ।","January 25, 2020 08:20 AM"
https://nepalbhasatimes.com/27778,उसाँय,११४० पोहेंलाथ्व दुतिया,"टन्सिल कारण, लक्षण व उपचार","टन्सिल झीगु म्येया निखेरयां कथुइ दइ । थ्व झीगु म्हुतुया दुने कथुया निखेरं दइ । टन्सिलया ज्या पिनेयागु इन्फेक्सनपाखें शरीरया हिफाजत यायेगु खः । थुकिं पिनें वइगु न्ह्यागु नं रोगाणुयात झीगु म्हय् दुहां वनेमफयेक पनातइ । टन्सिल मचा, ल्याय्म्हल्यासे न्ह्याम्हेसिकें दइ । तर प्यदँ निसें झिदँ दुपिं मचातय्के थ्व टन्सिल तसकं याकनं हे इन्फेक्सनं ग्रसित यानाबी । टन्सिलय् जुइगु इन्फेक्सनयात टन्सिलाइटिस धाइ । थ्व निगू कथंयागु दइ – ब्याक्टेरियल इन्फेक्सन व भाइरल इन्फेक्सन । थ्व ल्वय् अप्वः थें मौसमय् हिउपाः वइगु महिनाय् जुइ । टन्सिलाइटिस जुइबलय् कथु स्याइगु व ज्वर वइगु जुइ । कथु जाँचे याकेबलय् अप्वः थें टन्सिल मनावःगु खनेदयाच्वनी ।                                                         कारण : धू, चा आदि लानाच्वंगु व भुजिनं प्रदूषित याःगु नसाज्वलं वा पाउँ चाकुगु चीज नलकि मस्तय् टन्सिल मनावइ, गुकिं यानाः जीवाणुतय्गु संक्रमण जुयाः टन्सिल पाके जुइ । सुख्खा मुसु वलकि नं टन्सिल मनावये यः । अप्वः ख्वाउँगु चीज नये त्वने यातकि व चिकं मल्ता आपाः दुगु वस्तु नलकि नं टन्सिल मनावये यः । ल्वगि मचाया चिपगु थलय् तुं तयाः नलकि स्वस्थम्ह मचायात नं टन्सिलया इन्फेक्सन जुइ । गबलें गबलें ल्वय् तसकं चर्को जुइ । मस्तय् निखेरंया टन्सिल तसकं मनावयाः नयेगु छुं हे घुतुके फइमखु। थथे जुइबलय् तुरन्त हे उपचार याकेमाः । थुकिया इन्फेक्सन शरीरया मेमेगु भागय् न्यनावन धाःसा अनेतने ल्वय् जुइगु खतरा दयावइ । यदि झीगु टन्सिल बल्लात धाःसा उकिं पिनेया रोगाणु म्हय् दुहां वने मफयेक पनातइ, अले थःत नं ल्वय् व इन्फेक्सन जुइ मफयेकातइ । टन्सिल इन्फेक्सनया लक्षण :  मनावइगु, दुनें कथु ह्याउँसे च्वनीगु, सः स्यनीगु , भचा भचा ज्वर वइगु व नये त्वने थाकुइगु जुइ । टन्सिलया उपचार – हलू, मलय् व पालुति ल्वाकछ् यानादिसँ, स्वतांयात क्वाकाः उकी कस्ति ल्वाकछ्यानाः तयादिसँ । निन्हुस्वन्हु तक न्हिं न्हिं बहनी थथे हे यानादिसँ, टन्सिलया समस्याय् यक्व हे फाइदा जुइ । – दालचिनि निनादिसँ, अले उकी कस्ति ल्वाकछ्यानाः टन्सिलय् इलादिसँ । ग्लिसरिन नं टन्सिलय् इलाबिल धाःसा मनावःगु कम जुइ । – २५० ग्रा दुरुइ २ ग्राम (बागू चम्चा) हलू तयाः निक्वः स्वक्वः दायेकाः छानय् यानाः त्वनेबह जुइक क्वाइबलय् छगू व बागू चम्चा मिश्रीचुं वा चिनि ल्वाकछ्यानाः बहनी द्यने त्ययेकाः लगातार निन्हुस्वन्हु तक सेवन यात धाःसा टन्सिल जक मखु, कथु वालावाला मिंगु, मुसु वःगु, ख्वाउँचायाः सेखं चाःगु, फ्लू आदिइ नं आराम जुइ । विशेष :  यदि दुरुइ हलूया लिसें छगू चम्चाया प्यब्वय् छब्व सुंपालुचुं तयाः दायेकल, अले छानय् यानाः सेवन यात धाःसा अझ अप्वः लाभ जुइ । मस्तय्त थुकिया बछि मात्रा जक बियादिसँ । टन्सिलय् थुपिं चीजत लखय् संकाः गलल यानादिसँ थुपिं मध्ये छु चीज छितः अःपुक चूलाइ व हे छ्यलादिसँ । १) लाभा छभ्ये लखय् क्वाकाः अनंलि छानय् यानाः । २) नीहः लखय् दायेकाः । ३) क्वाःलखय् ग्लिसरिन ल्वाकछ्यानाः । ४) तुलसीया खुहः न्हय्हः लखय् दायेकाः । ५) मेय् छ्यं (सिंघाडा) लखय् दायेकाः । ६) छगू चम्चा इमू छगू गिलास लखय् दायेकाः (गलल न्हिं निक्वः स्वक्वः यायेमाः) ७) छगू गिलास क्वाःलखय् छगू चम्चा चिचुं तयाः न्हिं स्वक्वः गलल यात धाःसा कथु वालावाला मिंगु ई घुतुकेबलय् स्याइगु व कथुइ मुलुं सू थें च्वंक स्याःगु नं याउँसे च्वनी । मेमेगु उपाय – छगः चिग्वःगु गिलासं छथल (१२५ ग्राम) गाजरया रस न्हिं छक्वः न्हिनय् ३–४ बजे लगातार निला स्वला तक सेवन यात धाःसा टन्सिल च्वतुक हे लायावनी । – भुइँकटहर, मौसमीया रस लुमुलुमु धायेक क्वाकाः त्वनादिसँ । थुपिं निता मध्ये छु उपलब्ध जुल उकिया ताजा रसयात न्हिं न्हिं लुमुलुमु धायेक क्वाकाः त्वनादिसँ । टन्सिलय् यक्व हे फाइदा जुइ । – न्हिं बागू गिलास गाजरया ताजा रसय् छुं हे ल्वाकमछ्यासे न्हिं स्वक्वः प्याक्वः त्वनाबिल धाःसा आराम जुइ । – ख्वसिंयागु हःया क्वाथ दयेकाः सेवन यात धाःसा उकिया हे काढाया लखं टन्सिल ग्वारा सिलाबिल धाःसा टन्सिल लनावनी । – ग्वःसगं व तछ्वया सत्तु न्हिं न्हिं पानाबिल धाःसा टन्सिलया ग्वारा थिक जुयावनी । – पालु छकाँय् कयाः उकी प्वाः खनाः हिं थनादिसँ । उकियात ग्वाःहलं भुनाः उकिया द्यःने नं हानं चा छबः इलादिसँ । वयां लिपा सप्पाया मिइ अबलय् तक क्वाकादिसँ, गबलय् तक चा ह्याउँसे च्वनीमखु। अनंलि ख्वाउँइ धुंकलकि पालु निनाःचाना पाय्गुलि जुइक गुलि चिनाः उगु गुलि चुचुप्यानाच्वन धाःसा सुनाच्वंगु सः चालावइ । टन्सिलय् छु छु बारेय् यायेमाः ? पाउँ पालुगु नसाज्वलं, आइसक्रीम, चकलेट, पानीपुरी, पुकातःगु परिकार, अप्वः घ्यःचिकं तयाः दयेकातःगु, ख्वाउँगु चीज आदि नयेमजिउ । नल धाःसा समस्या तच्वइ । लैं, गोलभ्यारा, पलः थेंज्याःगु तरकारिं नं टन्सिलया समस्या जुइबलय् नोक्सान हे याइ । थ्व नं लुमंकातयादिसँ –  थुपिं घरेलु उपाय सामान्य टन्सिलया निंतिं धकाः धयातःगु खः । यदि छितः बारम्बार टन्सिल जुइगु जुयाच्वन धाःसा उकियात ख्याःखँ तायेकादीमते । छाय्कि बारम्बार जुयाच्वनीगु टन्सिलं क्यान्सर थेंज्याःगु गुगुं गम्भीर ल्वय्या रुप नं कयायंकेफु । गुलिं गुलिं विशेषज्ञतय्गु धापू कथं टन्सिल बढे जुलकि सासः ल्हाये थाकुइगुलिं यानाः ख्वाः व वाया स्वरुप नं स्यनी । टन्सिलय् जुइगु गम्भीर इन्फेक्सनं न्हाय्या लिउनेया ब्व व न्हाय्पनं वनीगु युस्तिचियन ट्यूब थेंज्याःगु मेमेगु अंगय् नं प्रभावित यायेफु । टन्सिलया कारणं न्हाय्पनय् बारम्बार इन्फेक्सन जुइफु, अले न्यनेगु शक्ति नं कम जुइफु । – जीवाणुत खास यानाः स्ट्रेप्टोकोकसं जुइगु इन्फेक्सनया उपचार एन्टिबायोटिकं याइ । वासलं बांलाक मथिल धाःसा एडेनायोड लिकाये मालीगु अवस्था नं वयेफु । गुपिं मस्तय्गु न्हाय् पनय् न्ह्याबलें स्यानाच्वंगु दइ, अले न्हाय्पनं ति सुलुसुलु पिहां वयाच्वंगु दइ, उमिगु निंतिं एडेनोडेक्टोमी लाभादायक जुइफु । ल्याय्म्ह ल्यासेतय्त क्यान्सर अथवा ट्युमरया आशंका मदयेकेगु निंतिं टन्सिल व एडिनोयडयात अपरेशन यानाः लिकयाछ्वयेगु याइ ।","December 28, 2019 11:57 AM"
https://nepalbhasatimes.com/29164,उसाँय,११४० चिल्लाथ्व षष्ठी,ख्वाः बांलाकेत कुनू छ्यलादिसँ,"कुनूनं (एलोवेरां) छ्यंगुलिइ जादूं थें ज्या याइ । अथे जुयाः कस्मेटिक्स अथवा समाःज्वलनय् कुनू यक्व हे छ्यलेगु याइ । छाय्कि कुनूलय् दुगु निताजि रासायनिक तत्व पोलिसाक्काराइडस व लिगनिनं छ्यंगूया स्वबलय् नं वनाः ब्याक्टिरिया वा ज्या मवःगु चिकंयात छ्यंगुलिं पितछ्वयाबिइ, गुकिं यानाः चिम्सँप्वाः चालावनी । थ्व बाहेक कुनूनं छ्यंगूया डेडसेल यात चिइकाः न्हूगु छ्यंगूया सेल्स दयेकी । गुकिं यानाः छ्यंगू स्वस्थ जुयाः बांलानावइ । कुनूयात प्राकृतिक रुपं जक छ्यःसां नं यक्व हे ल्वय् लनावनी, गथे कुनूया ला व रसं ख्वालय् बुलेबलय् ख्वाः नाइसे च्वनाः चमक नं दयावइगु खः ।                                                         एलोवेरा जेल दयेकेगु तरिका दकलय् न्हापां एलोवेरा (कुनू) द्यःनेयागु छबः तुलादिसँ । दुनें छताजि लाः थेंज्याःगु च्याप्च्याप् च्वंगु ताकुगु पदार्थ पिहां वइ, गुकिया सवाः खाइसे च्वनी । थुकियात छगः फय् दुहां मवनीगु सिसिइ तयाः पुसा क्वातुक तयाः फ्रिजय् तयादिसँ । बस् एलोबेरा जेल छ्यलेत तयार जुल । न्हिं न्हिं थ्व हे कयाः ख्वालय् भचा भचा बुलेगु यानादिल धाःसा ख्वालय् चमक दयावइ । अले छ्यंगू नं क्वातुइ । छितः यःसा थ्व म्ह छम्हं हे बुलादीसां जिउ । थुकिं म्ह छम्हंया छ्यंगू नाइसे क्यातुसे च्वनी, अले दाग छतिंहे मदयाः बांलासे च्वनी । ला हय्हय्कुंगु वंकेत – कुनूया ला व बेसन ल्वाकछ्यानाः ख्वालय् बहनी लेप तयाबिल धाःसा ला हय्हय्कुंगु चकनावनी । – कागतिया ख्वला निनाः कुनूयागु लाया रसय् ल्वाकछ्यानाः ख्वालय् बुल धाःसा ला हय्हय्कुंगु सीमदयावनी । – ख्वालय् गनं नं हाकुक चातः वा फ्वातः दुसा गोलभ्या।ा व कुनूया ला ल्वाकछ्यानाः लेप तयादिसँ । हाकुगु भुजिंखि व यक्व न्ह्यवंनिसें कय्कय् कुनाच्वंगु ला नं चकनावनी । – कुनूया लाय् तुलसीयागु हःया रस ल्वाकछ्यानाः बुलाबिल धाःसां नं ला हय्हय्कुंगु चकनावनी । – कागतिया ख्वला निनाः भिंगु घ्यलय् ल्वाकछ्यानाः कुनूया रसलिसे क्वाकाः क्वं बुलेथें न्हिं न्हिं बुलाच्वन धाःसा ला हय्हय्कुंगु चकनावनी । स्यःकै वंकेत व ख्वाः बांलाकेत – नीहःमाया ख्वलाया रस कुनूया लाःलिसे ल्वाकछ्यानाः क्वाकादिसँ, अले ख्वालय् बुलादिसँ । थुकिं स्यःकै व हाकुगु ती नं वनी । – धौ, चोकर व कुनूया ला ल्वाकछ्यानाः स्यःकै वयाच्वंथाय् पानाबिल धाःसा व याकनं सुनावनी । – ग्वाःया हा व कुनूया रस क्वाकाः म्वःल्हुइ स्वयां न्ह्यः ख्वालय् बुलाबिल धाःसा बाःछिया दुने स्यःकै न्ह्याबलेंया निंतिं हे वयेगु दिनावनी । – इमू, तुलसीया हः, कस्ति व कुनूया ला ल्वाकछ्यानाः ख्वालय् बुलादिसँ । ख्वाः तुइसे च्वनाः चमक नं दयावइ । – सादुरु, आरारोट व कुनूया ला ल्वाकछ्यानाः पेस्ट दयेकादिसँ । पिहां वनेबलय् मेकअपया रुपय् थ्व ख्वालय् पानादिसँ । ख्वाः चमक दयाः बांलाना वइ । – कुनूया लाय् चिचुं भचा तयाः म्हुतुसिइ इल धाःसा म्हुतुसि तज्याःगु लनावनी । – तुसि छ्यानाः रस पिकयादिसँ– थुगु रसयात उलि हे मात्राय् कयागु कुनूया रसय् ल्वाकछ्यानाः म्हय् गनं तज्याःथाय् बुलादिसँ, फ्वफ्वः धाइगु मजुयावनी । – बेसनय् हलू ल्वाकछ्यानाः उकी कुनूया रस क्वाकाः तयादिसँ, अले थथे यानाः दयेकागु लेप चिकंकंगु ख्वालय् बुलाबिल धाःसा ख्वाः चिकंकनीगु मजुयावनी । ख्वालय् चःति यक्व वइगु समस्या नं ज्यनावनी । – त्यपुचाय् बहनी कुनूया ला चिकनय् दायेकाः इलाबिल धाःसा ख्वालय् दाग कम जुयावनी । – श्रीखण्डया चुं, जिफ्वः व मलय् उति उति हे मात्राय् कयाः कुनूया लाःलिसे निनाः लेप दयेकादिसँ । थ्व लेपं ख्वालय् बुलाबिल धाःसा स्यःकै व भुजिंखि मदयावनी । – कुनूया लेप ख्वालय् पायेधुंकाः व गुलि गुलि गनावनी, ख्वाः उलिउलि तन्कय् जू थें जुयावइ । थथे जुइबलय् छिं लेप सिलाछ्वये धुंकाः एलोवेरा क्रिम अथवा दुरुया क्रिम अथवा मेगु छुं चिल्लो चिज बुलादिसँ, तन्कय् मजुयावनी ।","March 01, 2020 05:51 AM"
https://nepalbhasatimes.com/27774,उसाँय,११४० पोहेंलाथ्व दुतिया,हृदयघात,"हृदयघात अर्थात हर्ट अट्याक । न्यनेबलय् हे ग्यानापुसे च्वंगु ल्वय् । हर्ट अटाय्क जुलकि ला अप्वःसिनं मनू सीगु हे ल्वय् धकाः नालाकाइ । मखुगु खँ नं मखु, मनूत हृदयघात जुयाः सीगु, अनेकन बुखँ मिडियाय् न्यने दु। अस्पताल थ्यंके हे मलाः, अस्पताल थ्यनाः नं वासः याये मलाः, वासः यानाः नं म्वाके मफु आदि इत्यादि । अय्जुयाः हृदयघात धालकि मनूत थारा न्हू । मखुगु बुखँ नं मखु, थौंकन्हय् नेपालय् नं हृदयघातं यक्व मनूत सिनाच्वंगु दु ।                                                         जि छम्ह थः हे डाक्टर । जितः हृदयघात जूगु जितः हे विश्वास मदयाबिल । जिं जितः हृदयघाट जूगु शंका यानासां पक्का यायेमफया बिल । हृदयघात जुयाः नं जि ला निन्हु तक अस्पतालय् मवँसे ग्यास्ट्रिक वासः नयाच्वना । डाक्टरी सफुलिइ धयातःगु दु – ल्वय् सफुलिइ च्वयातःथें सफुलिइ धयातःथें खने मदयेफु । बस् जितः अथे हे जुल । वंगु मोहनिया नवमिकुन्हु अर्थात कार्तिक २० गतेया सुथय् ३ बजे जितः प्वाः स्यात । छाति मस्याः, वाक्वाक् वल, धक्का वल । निकः तक म्ह छम्हं चःति वल । तर हृदयघातया लक्षण व चिं गथेकि छाति दथुइ स्यायेमाःगु, खवगु लप्पा स्यायेमाःगु, खवगु मन्चा स्यायेमाःगु, अथे छुं नं मजू । तसकं कमजोर जुइमाः, सने हे मफयेमाःगु, अथे छुं नं मजू । मात्र प्वाः स्यात, नुगचु स्यानाः मात्र ग्यास्ट्रिक थें जुल । हृदयघातया छगू हे जक लक्षण खः चःति नाःनाः वःगु। जितः शंका ला अवश्य जूगु खः । हानं नवमिकुन्हु बहनी छेँय् मस्तय्सं मोहनि धकाःभचा भचा अय्लाः त्वनेगु, पालुगु, पाउँगु स्नाय्क्स नयेगु यात। जिं नं भचा भचा त्वना, नया । अले जव कन्हय्कुन्हु ३ बजे् सुथय् तसकं प्वाः स्यात, जितः व हे अय्लाः व पालुगु, पाउँगु स्नाय्क्स लुमना वल । मति लुल, उकिं हे प्वाः स्याःगु जुइ । अले चान्हय् हे ग्यास्ट्रिकया मति लुल, उकिं हे प्वाः स्याःगु जुइ । अले चान्हय् हे ग्यास्ट्रिकया वासः नया । चान्हय् वासः न्याकेछ्वया । सुथय् जूबलय् प्वाःस्याःगु लनावन। भचा भचा खःथें मखुथें जक स्यानाच्वंगु वासः नया हे च्वना । दशमिकुन्हु अर्थात २१ गते आगमय् पुजासाजा याना । थकालि च्वना । सम्हय् नया, छुं मजू । प्वाः नं उलि मस्याः, तर कन्हय् कुन्हु याने २२ गते एकादशिकुन्हु हानं भचा भचा प्वाः स्यानावल । हानं भचा भचा चःति नं वयावल । अय् नं जितः पक्का हृदयघाट जूगु धकाः धायेमफु। शंका जुयाः अस्पताल वने धकाःअस्पतालय् फोन याना । अस्पतालय् इमर्जे न्सि जक चाः । डाक्टरत मदु धाल । उकुन्हु अथेहे फुनावन । छेँय् नखत्या सःतातःगु। थःथितिपिं सकलें वल । नापं च्वनाः गफ नं याना । भचा भचा प्वाः स्याः । यःयःगु मनया । छाति, ल्हाः, मंचा जितः स्या हे मस्यात । उकिं कमजोरी महसुस नं मजू । उकुन्हु नं अथेंहे बिते जुयावन । अन सातिकुन्हु २३ गते नं उलि प्वाः मस्याः । नयेफु, जुइफु । ग्यास्ट्रिकया वासः नयाच्वना । सुथय् क्लिनिकय् वना । ल्वगित स्वया । ल्लिहां वयाबलय् जितः तसकं कमजोर थें च्वनावल । तुति स्यात, न्यासि वने थाकुल । त्यानु थें च्वनावल । अले जितः ग्यास्ट्रिक जक मखु, हृदयघात हे जुइगु जुइ धयागु मति वन । जिगु खाइप्वःचाय् छगः ल्वहंचा नं दु। वहे स्याःगु खः ला धयाथें नं च्वनावइगु। आः ला जि हे मजिल बांलाक जाँचबुझ यायेमाल धकाः काययात ब्वनाः अस्पताल वना । अस्पतालय् जाँचबुझ जुल । जि न्हापा ज्या यानाच्वनागु हे काठमाडौं मोडेल अस्पतालय् सकतां जाँच यायेधुंकाःया लिच्वः जितः हृदयघात जूगु हे ठहरे जुल । अनंलि तुरुन्त हे एम्बुलेन्स तयाः शहीद गंगालाल अस्पतालय् यंकल । अन नं सकतां जाँच यात, हृदयघाट जूगु हे ठहरे यात । एन्जियोग्राम यानाः स्वयेमाःगु जुयाः भर्ना यात । एन्जियोग्राम याःबलय् जिगु नुगःचुया प्यपु हिनू छसिकथं १०० प्रतिशत, ९० प्रतिशत, ८० प्रतिशत व ६० प्रतिशत प्वाः तिनाः बन्द जुयाच्वंगु खनेदत । लिच्वः बाइपास अपरेशन यानिकि नुगःचु चायावइगु अपरेशन यायेमाः धाल । बाइपास अपरेशन याइम्ह डाक्टरं स्वःवल । खुवाः लिपा अपरेशन यायेगु, अबलय् तक वासः नयाच्वँ धकाः छेँय् छ्वयाहल । वासः नयाः नं मलं । हानं हानं छाति स्याना वइगु। स्याइबलय् नयेत धकाः बियाहःगु वासः नःसां गबलें लनी, गबलें मलं । अस्पताल हे वनेमाः, छेँजःपिंत दुःख, सास्ति । उकिं वैश वनेधुंकूपिं, खास यानाः पीदँ पुले धुंकूपिं सकसिनं यदि प्वाः स्यात, छाति स्यात धाःसा छकः अवश्य नं मुटु जाँच याकेमाः । जि थें लिपा लाकाः च्वने मजिउ। गुबलें गुबलें छाति स्यानाः प्वाः स्यानाः क्यंवंपिनि ग्यास्ट्रिक जक हे जूगु जुइ धकाः जाँच यायेत अल्छि चायाच्वने मजिउ। ज्यानया सवाल, सुम्क च्वने मजिउ।","December 28, 2019 11:44 AM"
https://nepalbhasatimes.com/29058,उसाँय,११४० सिल्लागा चर्हे,"युरिन इन्फेक्सनय् छु नयेगु, छु मनयेगु?","युरिन ट्रायक्ट इन्फेक्सन (यूटिआई) अर्थात युरिन इन्फेक्सन, (च्व फायेबलय् हिइसे च्वनीगु व स्याइगु) व किड्नी सम्बन्धी अनेतने ल्वय्या कारणं च्व फायेबलय् हिइसे च्वनीगु जुइ । उघरिमय् उपचार मयात धाःसा तसकं सास्ति जुइ ।                                                         कारण  : युरिन इन्फेक्सन जुइगु थीथी कारण मध्ये मुख्य रूपं भिरंगी, च्वप्वःचा हिइसे च्वनीगु, च्व-नलि मनावइगु, डायबिटिज, च्वप्वःचाय् पथरी थाइगु, च्वप्वःचाय् टिबी ल्वचं यानाः ग्लाय्ण्ड वइगु, तांन्वइगु मौसमय् लः मत्वनीगु, च्व फिनाच्वनेगु आदि जुइ । लक्षण  : दिनाः दिनाः तुलुतुलु जक च्व वइगु, म्हासुक च्व वइगु, च्व फायेबलय् हिइसे च्वनीगु आदि । छु नयेगु? खास खँ  : अम्ल यक्व हे अप्वः जुलकि च्वप्वःचाय् समस्या तच्वयेफु । अथे जुयाः झीसं फलफुलया मामिलाय् फल हे ग्वलं मनसे उकिया जूस जक त्वनेगु यायेमाः । उपाय १  : बागू कप अंगूरया रस थ्यंमथ्यं छवाःतक त्वन धाःसा च्व बांलाक वइ । लिसें तःक्वः तःक्व च्व फायेमालाच्वनी नं मखु । उपाय २  : छवाः तक न्हिं न्हिं सुथय् छगू कप लखय् अम्बःया रस ल्वाकछ्यानाः त्वनाबिल धाःसा च्व फाये थाकुइ मखु । उपाय ३  : अम्बःया रसय् हलू व कस्ति ल्वाकछ्यानाः न्हिं न्हिं सेवन यात धाःसा युरिन इन्फेक्सन मजुयावनी । उपाय ४  : न्हिं न्हिं पासिया रस त्वनाच्वन धाःसां नं थ्व समस्या ज्यनी । उपाय ५  : अम्बःया २०० ग्राम रसय् मलय्चुं भचा व हलू भचा ल्वाकछ्यानाः न्हिं न्हिं त्वनादिसँ । छु मनयेगु? अले थ्व नं","February 22, 2020 12:01 PM"
https://nepalbhasatimes.com/27672,उसाँय,११४० थिंलागा दशमी,"कथु स्याःगु, मनावःगु व इन्फेक्सनया घरेलु उपचार","अप्वः पाउँ, पालु, मसलादार अथवा घ्यलय् सियातःगु, चिकनय् पुकातःगु नसाज्वलं नयेगु यातकि कथुइ समस्या जुइयः । गबले गबलें सर्दिं यानाः नं कथु स्याइगु व मनावइगु जुइ, अले स्वरयन्त्र स्यनी, कथुं सः पिहां वयेगु बन्द जुइ, अले कथु स्यानावइ । टन्सिल, इन्फेक्सन, भाइरल ज्वरो, मुसु आदि ल्वचय् नं कथु स्याइगु जुइ । थथे जुइबलय् छुं नयेबलय् समस्या जुइ, अले ई घुर्केबलय् नं कथु स्याइ । कथु स्याइबलय् दकलय् अप्वः चान्हय् समस्या जुइ, छाय्कि छक्वःपतिकं ‘खाय् क… खाय्क…’ याये मालाच्वनी । अथे यायेबलय् कथुइ घाः नं जुइफु। थुकिं यानाः हिइसे च्वनीगु व सः सुइगु नं जुइ । ब्रोंकाइटिस ल्वचय् नं मुसु व याः ल्वगिया कथुइ समस्या जुइ । वाउँगु, म्हासुगु व हि खनेदुगु खै पिहां वइ, अले गःपः व ब्वहलय् थ्यंक हे स्याइ । यदि कथुइ तसकं बांमलाक घाः जुल अथवा ताःई तक छि थ्व समस्यां पीडित जुयाच्वन धाःसा डाक्टर क्यनाः वासः याकादिसँ । मखुसा थुकथं घरलु उपचार नालादिसँ –                                                         → कथु स्याःगु लंकेत चिधंगु चम्चां निगू चम्चा इमू बागू लीटर लखय् १५–२० मिनेट दायेकाः छानय् यानादिसँ, अले उकी चि भतिचा तयादिसँ । थ्व लखं सुथन्हापां छक्वः व बहनी द्यने त्ययेकाः छक्वः गललल यानादिसँ, तुरुन्त हे फाइदा जुइ । → कथुइ मनावयाच्वंगु दु, अले कफ नं पिहां वः धयागु खःसा बहनी द्यने न्ह्यः बागू चम्चा इमू नचुक न्ह्ययाः क्वाःलखं क्वचिनादिसँ । थुकिं कफ दयावयेगु बन्द यानाबी । → कथु स्याइबलय् ग्वःसगं व मिश्री उति उति हे मात्राय् ल्वाकछ्यानाः छगू चम्चाया ल्याखं कयाः न्हिं निक्वःस्वक्वः तक निन्हुस्वन्हु न्ह्ययेगु या नाः च्वनादिसँ । थुकिं माउथ अल्सर जुयाच्वंगु दुसां लनावनी । → न्यागः–खुगः मलय् व खुहः न्हय्हः तुलसीहः कयादिसँ । थुकियात छगू कप लखय् दायेकाः काढा दयेकादिसँ, अले त्वनादिसँ । थथे न्हिं स्वक्वः स्वन्हु तक त्वनादिसँ, कथु स्याःगु लनावनी । → मलय् लिसे बागू चम्चा घ्यः व निनातःगु मिश्री ल्वाकछ्यानाः नयाबिल धाःसां कथुयात फाइदा जुइ । → मलय्, लवं, चि व नीहःया काढां नं कथु स्याइबलय् यक्व ज्या याः । → कथु स्याइबलय् ग्वाःया हा म्हुतुइ तयाः चुचुप्यानातल धाःसां नं फाइदा जुइ । → पालुया ति, लवंया चुं व हिं ल्वाकछ्यानाः न्हिं स्वक्वः फ्ययादिसँ । → फ्वंगाःगु फट्किरि २ ग्राम (बागू चम्चा) बागू गिलास (१२५ ग्राम) क्वाःलखय् संकाः न्हिं स्वक्वः गलल गलल यायेगु यानादिल धाःसा कथु स्याःगु व मनावःगु नितां लनावनी । थ्व बाहेक कथु ख्याप्प च्वंच्वनीगु, छक्वःनिक्वः मुसु मतयेकं सः बांलाक पिहां मवइगु, कथुया निखेरंया ग्वारा (गुगु गबलें गबलें मनावइ, अले थ्व ग्वारा स्यानाः छुं नं नयेत्वने याये थाकुइ) अर्थात टन्सिलयात नं फाइदा याइ, अले कथुइ दुने ला ब्वला वयाच्वंगु दुसा लनावनी । → अनारया ख्वलाय् १० गुना लः ल्वाकछ्या (नाः काढा दयेकादिसँ । थुकी लवं व फिटकिरि निनाः ल्वाकछ्यानादिसँ । थुकिं गललल यातकि कथु वाल (ावाला मिंगु, स्याःगु व सः सूगु थिक जुयावनी । → कथु झ्यातुयाच्वन अथवा स्यानाच्वन धाःसा बाफ कयादिसँ । न्ह्यागुसां थलय् लः क्वाकाः रुमालं ख्वाः त्वपुयाः बाफ कयादिसँ । थथे यायेबलय् नं कथु स्याःगु लं । → कथु स्याइबलय् व मनावइबलय् सियातःगु पुकातःगु, बासि, ख्वाउँगु चीज, धौ, कडा मसला, पाउँ, कोल्ड ड्रिंकया सेवन यायेमजिउ, छाय्कि थज्याःगु चीजं इन्फेक्सन तच्वयेकी ।","December 21, 2019 08:07 AM"
https://nepalbhasatimes.com/28840,उसाँय,११४० सिल्लागा षष्ठी,ग्रीन–टी  त्वनाया फाइदा,"थुखे छुं दँबदँया दुने ग्रीन–टी दकलय् लोकंह्वाःगु म्हयात निंगु त्वँसाया रूपय् खनेदयेकः वःगु दु । गुलिखे अध्ययनं थ्व खँ सीदये धुंकूगु दु कि ग्रीन–टी छताजि त्वँसा जक मखु, यदि बांलाक थुकिया सेवन यात धाःसा थ्व गुगुं हेल्थ टनिक स्वयां म्हो मजू ।                                                         ग्रीन टी क्वाःलखय् दायेकाः दयेकीगु खः । ग्रीन–टी खाइसे च्वनीगु जूगुलिं गुलिं गुलिं मनूतय् त्वने यइमखु । अथे जुइबलय् कस्ति छ्यलाः ग्रीन–टीयात साक्क त्वने जिउ । – ग्रीन–टीलय् दुगु एन्टिअक्सिडेन्टं तौल क्वकायेत ग्वाहालि याइ । बहनी जा नयाः २ घन्टा लिपा छगू कप क्वाःगु ग्रीन–टीया सेवनं पाचन–क्रिया बल्लाकाबी । लिसें दाःया अक्सिक®णयात उत्तेजित यानाबी अर्थात म्हय् मुनाच्वंगु अप्वः दाः मदयेकाछ्वइ । क्यालो®ी बर्न यायेगु गतियात तच्वयेकी । – थुकी झीगु आतापुति व स्येँ थेंज्याःगु थीथी अंगं दाः पितछ्वयेत ग्वाहालि याइ । थुकिं यानाः बडी मास इंडेक्स म्हो जुयावनी, अले छिगु म्हया तौल नियन्त्रणय् दयाच्वनी । – ग्रीन टीया छ्यलाबुलां छ्यंगू फ्री–®ेडिकल्सया प्रभावं बचय् जुयाच्वनी, थुकिं यानाः स्यःकै वइगु थेंज्याःगु छ्यंगूया समस्या जुइमखु । ग्रीन–टीया ब्याग छ्यले धुंकाः वांछ्वयेगु यानादीमते । उकियात फ्रीजय् पलख तयाः छ्यंगुलिइ छ्यलादिसँ । – ग्रीन–टीया सेवनं म्हय् हिया संचा®य् सुधा® हयाः छितः त्यानुइगु, अल्सि चाइगु, तनाव, चिन्ता आदि जुइगु समस्यां मुक्त यानाबी । ग्रीन–टीया छ्यलाबुलां म्हय् फुर्ति थहां वइ, गुकिं छितः न्हिछिं फ्रेस जूगु महसुस याकातइ । ग्रीन–टीलय् दुगु एल थियेनाइन नांगु कम्पाउन्डं दिमागयात अप्वः एलर्ट, त® शान्त यानातइ, अर्थात दिमागं बांलाक ज्या याकातइ । ग्रीन–टीलय् दुगु भिटामिन सी थेंज्याःगु एन्टि–अक्सिडेन्टं झीगु म्हया इम्यून सिस्टमयात बल्लाकी । थुकिं झीगु म्हय् ब्याक्टेरिया व भाइरस न्यंकाबीगु फ्री–रेडिकल्सया विकासयात पनाबी, अले विषालु पदार्थयात म्हं पितछ्वयेत ग्वाहालि याइ । ग्रीन–टीं अप्वः नयागुलिं जूगु एसिडिटी, अपच व प्वाः सम्बन्धी थीथी समस्याय् आराम बी, अले पाचन नं पाय्छि जुइकाबी । थुकिया नियमित सेवन यानाच्वन धाःसा प्वाः बल्लाइ । ग्रीन–टीलय् एन्टि ब्याक्टेरियल गुण दइ । थुकिं इन्फेक्सनया खतरा म्हो याइ । ग्रीन–टी च्याया क्यातुगु हलं दयेकीगु खः । थुकियात प्रोसेस याइमखु । थुकीयात हः गंकाः तयार याइ । अथे ला मां हे तप्यंक हः क्वतानाः नं च्या दयेके फु । थुकी एन्टि–अक्सिडेन्ट दकलय् अप्वः दइ । ग्रीन–टी दुरु व चिनि मतसे त्वन धाःसा अप्वः फाइदा जुइ । थुकी क्यालोरी नं दइमखु । अथे ला, ग्रीन–टीं हे हर्बल व अर्गानिक–टी आदि दयेकीगु खः । थ्व रूपय् ग्रीन–टी स्वास्थ्यया निंतिं झन् अप्वः फाइदा जुइ । हालसालय् जूगु छगू अध्ययनं थ्व खँ सीदये धुंकूगु दु कि ग्रीन–टीं म्हया तौल क्वकायेगुया लिसेलिसें टाइप २ डायबिटिज जुइगु खतरायात तकं म्हो याइ । एन्टि एजिंग ग्रीन–टीलय् ‘केटेचिन’ नांगु रसायन दइ, गुकिं म्हयात फ्री रेडिकल्सलिसे ल्वायेत ग्वाहालि याइ । थुकी पोलफेनोल नं दइ, गुगु तन्तुयात न्हूधाः यायेगु प्रक्रियाया निंतिं आवश्यक जू । अले तन्तुयात ई मत्यवं बु®ा जुइके बीमखु । पोलीफेनोल्सं एजिंगयात पनाः आयु ताःहाकः यानाबी । ग्रीन–टी फ्लोराइडया छगू तःधंगु स्रोत खः । अथे जूगुलिं थुकिं थःगु एन्टि–ब्याक्टेरियल प्रभावया लिसें प्राकृतिक छिगु वायात बल्लाकेत ग्वाहालि याइ । वा किलं नकेबीमखु, अले सासः नं नवइ मखु । ग्रीन–टी दयेकेगु विधि ग्रीन–टी पाय्छि कथं दयेकेगु खःसा थुकिं झीत यक्व हे फाइदा याइ । ग्रीन–टी दायेके धुंकाः थुकी दुरु चिनि तयादीमते । बरु थुकी छुं भचा कागतिया रस व कस्ति तयाः त्वन धाःसा थ्व अप्वः गुणकारी जुइ । ग्रीन–टीलय् दालचिनि ल्वाकछ्यातकि थुकिया गुण थहां वनी । थुकिया पूवंक फाइदा कायेत व खायु सवाः तंकेत लः दाइ थें च्वनकि ग्रीन टी तयादिसँ, अले १ –२ मिनेटं अप्वः लखय् ग्रीन–टी तयादी मते । मानसिक स्वास्थ्यया निंतिं ग्रीन–टी ग्रीन–टीं न्ह्यपुइ सेरर्टोनिन उत्पन्न यायेगुली ग्वाहालि याइ । गुकिं छ्यं स्याइगु निसें कयाः भावनात्मक डिप्रेसन कम यायेत ग्वाहालि याइ । ग्रीन–टीं न्ह्यपुइ सेरेटोनिनया स्तर नं अप्वयेकी, गुकिं तनाव व चिन्तां मुक्त याइ । थुकी न्ह्यपुया ज्या यायेगु प्रणालीयात बल्लाकी । ग्रीन टीं न्ह्यपुइ हिया प्रवाह तच्वयेकी गुकिं यानाः छुं नं चीजय् ध्यान केन्द्रीत याये अःपुइ । गुलिखे अनुसन्धानं थ्व खँ नं न्ह्यःने वःगु दु कि ग्रीन टिं अल्जाइमर्सया आशंका नं म्हो याइ । ग्रीन–टी गुबलय् गुकथं त्वनेगु ? थुकी निगू बिचाः दइमखु जुइ कि ग्रीन टी तसकं लाभदायक जू । तर गुलिखे मनूतय्सं थुकिया सेवन तसकं हे यक्व मात्राय् व छुं बिचाः हे मयासे यानाच्वंगु दु । छन्हुया ग्वःगू कप ग्रीन टीया सेवन यायेगु ? थुकिया सेवन गबलय् यायेगु, गबलय् मयायेगु ? गज्याःपिं मनूतय्सं थुकिया सेवन मयायेगु ? थुपिं अज्याःगु हे छुं छुं खँ खः, गुकिया जानका®ी झीत दयाच्वने हे माः । खालि प्वाथय् थ्व मत्वंसा हे बांलाः । छाय्कि थुकी नं च्या व कफिइ थें हे छुं छुं अंश क्याफीन व टेनिन दइ, गुकिं प्वाःयात खराब यायेफइगु खः, अथवा अल्सर जुइगु कारण नं जुइफइ । ग्रीन–टी त्वनेगु पाय्छि ई जा नये स्वयां घौछि वा निघौ न्ह्यः खः । जा नये धुनेवं ग्रीन–टी त्वनेमजिउ, छाय्कि थ्व नयागु नसा पचय् यायेगु प्राकृतिक प्रक्रियाय् पंगः जुइफु । अथे जुयाः थुकिया सेवन जा नयाः घौछि वा निघौ लिपा जक यानादिसँ । न्हिछिया स्वंगू कप स्वयां अप्वः ग्रीन–टीया सेवन यानादीमते । द्यने न्ह्यः ग्रीन–टी जक मखु छुं नं च्या त्वनेमजिउ । थुकिं न्ह्यः मवयेकाबीफु । ग्रीन–टी गथे यानाः त्वनेगु अथवा गबलय् त्वनेगु धयागु छुं निश्चित ई मदु । छिं थुुलि हे जक लुमंकादिसँ कि ग्रीन–टी खालि प्वाथय् नयेधुनेवं व द्यने न्ह्यः गुगुं हालतय् त्वनेमजिउ । हि मगाःपिंसं, प्वाथय् दुपिं मिस्तय्सं व क्वाःगु चीजं एलर्जी जुइयःपिंसं तसकं होस यानाः कम मात्राय् जक ग्रीन–टीया सेवन यायेमाः । ग्रीन–टी दयेकेत छ्यलीगु पदार्थ खास यानाः हब्र्स हे जुइ, गुगु गुलिं गुलिं मनूतय्त मत्वये नं यः ।","February 14, 2020 10:33 AM"
https://nepalbhasatimes.com/28690,उसाँय,११४० सिल्लाथ्व चतुर्दशी,इहिपा जुइ लछि न्ह्यः,"थौंकन्हय् इहिपाया मौसम खः । इहिपाबलय् भमचा जुइम्ह मय्जुयात विशेष कथं छाय्पीगु झी सकसियां चलन खः । धाइ नापं दु नि, ‘भमचा थें बांलाका वल’ धकाः । तर अथे बांलाकेत इहिपा स्वयां  छन्हु निन्हु न्ह्यः जक मेकअप यायेगु शुरु यायेगु धाःसा गलत खः । इहिपा जुइ लछि न्ह्यवंनिसें हे थुकिया तयारी यायेमाः । थुकिं यानाः छ्यंगू नाइसे, क्यातुसे च्वनाः बांलाइ, अले म्ह नं स्वस्थ जुइ ।                                                         एजेन्सीया ग्वाहालिं : निरा महर्जन","February 08, 2020 11:15 AM"
https://nepalbhasatimes.com/28684,उसाँय,११४० सिल्लाथ्व चतुर्दशी,युरिक एसिडय् छु नयेगु छु मनयेगु ?,"छुं नं ल्वय् लंकेगु खःसा ल्वगिं वासः जक नयां मगाः । उकिया लिसेलिसें नसात्वँसाय् नं बिचाः यायेमाः । नसात्वँसा पाय्छि मजुल धाःसा न्ह्याक्व वासः याःसां ल्वय् लनी मखु। यूरिक एसिड अप्वः दुपिंसं नं वासः जक नयां मगाः । नयेत्वनेगुलिइ नं ध्यान बीमाः ।                                                         यूरिक एसिडया मात्रा अप्वः जुलकि हर्ट डिजीज, हाइपरटेन्सन, किडनी स्टोन व बाथ थेंज्याःगु ल्वचं कयेफु । अथे जुयाः यूरिक एसिडया मात्रायात न्ह्याबलें नियन्त्रणय् तयातयेमाः । छु छु नयेगु? छु छु मनयेगु?","February 08, 2020 06:50 AM"
https://nepalbhasatimes.com/27669,उसाँय,११४० थिंलागा दशमी,न्यासि वनेगु व मर्निङ वाक्या फाइदा,"न्यासि वनेगु धयागु छगू अज्याःगु गतिविधि खः, गुगु प्रकृतिं छथासं मेथाय् वनेत याकातःगु खः । मनुखं थःगु न्ह्यपु छ्यलाः थुकिया निंतिं तःगू हे विकल्प लुइकूगु दु। गथेकि : कार, बस, ट्रेन आदि । थुकिं यानाः मनूतय् न्यासि वनेगु बन्द धयाथें हे जुयाच्वन ।                                                         न्यासि वनेगुलिं झीगु म्हयात यक्व हे फाइदा यानाच्वंगु दइ । झीत स्वस्थ यानातयेत नं थुकिं ग्वाहालि याः । अथे जुयाः डाक्टरतय्सं झीत न्यासि वनेगु सल्हा बीगु याइ । आः छक्वः सिइके कि न्यासि वनाया फाइदा छु छु दु – तौल म्हो याइ :  न्यासि वनेगु यातकि म्हय् दुगु अप्वःगु दाः म्हो जुइ । बडि शेपय् वइ । यदि खम्पा व प्यम्पायात शेपय् हयेगु खःसा नियमित न्यासि वनेगु थें बांलाःगु उपाय मेगु मदु। बाघौ तक ततःपलाः यानाः न्यासि वनकि थ्यंमथ्यं २०० क्यालोरि च्याइ । न्हापा गबलें व्यायाम याना मदियानि खःसा वाकिब सुरु यानादिसँ । थ्व म्हयात मस्याक तौल क्वकायेगु बांलाःगु साधन जुइफु । तर थुकिं यक्व हे तौल क्वकाइ धकाः छता आशा यानादीमते । मांसपेशी बल्लाइ :   न्यासि वनेबलय् म्हया दक्वं हे धयाथें मांसपेशीं ज्या वइ, अले दक्वया हे व्यायाम जुइ । थुकिं मांसपेशीयात बल्लाकी । शुरु शुरुइ वाक यायेबलय् छन्हु निन्हु भचा स्यायेफु । लिपा मस्यानावनी । बरु बांलाःगु लिच्वः वयाः लसता वइ । न्यासि वनेबलय् ल्हाः तुति व मांसपेशी बल्लाइ । नुगःस्येँ :  न्यासि वनेगुलिं नुगःस्येँयात नं फाइदा याइ । हिइ कोलेस्ट्रोल अप्वः दुसा ब्रिस्क वाक् अर्थात ततःपलाः यानाः न्यासि वनेबलय् कम जुयावनी । थुकिं नुगःस्येँया सपेशीयात कसरत जुयाः नुगःस्येँ बल्लाइ । नियमित न्यासि वनेगु यानाच्वनकि ब्लडप्रेसरया स्तर थासय् लानाच्वनी, गुगु नुगःस्येँयात फाइदाजनक जू । मीनोपजयां लिपा न्यासि हे वनाः चाःहिलाच्वनीपिं मिसातय्के ब्लडप्रेसर अप्वइ मखु। बाघौ न्हिंन्हिं न्यासि वनीपिं मिसातय्के नुगःल्वय् कम हे जूगु दु । न्यासि वनेगु स्वस्थ जुइगु दकलय् अःपुगु व बांलाःगु तरिका खः । साहा साहा स्याइगु :  अप्वः थें साहालय् (जोर्नीइ) दइगु कार्टिलेजय् तप्यंक हिया सप्लाइ जुइमखु। उकियात साहाया दथुइ दइगु द्रव पदार्थं पोषण चूलाइ । न्यासि वनेबलय् थुगु द्रवय् अक्सिजन व पोषक तत्वया मात्रा अप्वः दयावइ । न्यासि मवनकि साहालय् पोषक तत्व मगानावनी । उकियात कमजोर याइगु कारण जुयाबी । न्यासि वनेबलय् जँयागु क्वँय्या प्रत्येक अंगयात फाइदा जुइ । जन्हुफाःयात पोषकतत्व चूलाइ, अले विषालु तत्व पिहां वनी । न्यासि वनेगु यायेबलय् क्वँय् बल्लाइ । थुकिं यानाः साहालय् दबाब कम जुइ, अले थुकिं आर्थराइटिसं यानाः स्याःगुयात क्वलाकी । मूड :  न्यासि वनेगु यातकि मन लय्ताइ । छाय्कि थुकिं एंडोर्फिन हार्मोनया स्राव जुइ । थुकिं नर्भस सिस्टमय् बांलाःगु प्रभाव लाकी । अले थुकिं तं वयेगु कम यानाबी । थुलि बाहेक वाक् यायेत वनेबलय् पासा, जःलाखःला वा म्हसिउतासिउपिं मनूत नापलाइ । थुकिं यानाः थः याकःचा जूगु महसुस जुइमखु । मर्निबवाकं छितः प्राकृतिक जलय् यंकी, गुकिं यानाः छितः भिटामिन डी प्राप्त जुइ । थ्व नं मन याउँसे च्वनीगु कारण जुइ । गबलें नं मन खराब जुल धाःसा बाघौ वाक् यानादिसँ, मन याउँसे च्वनी । अप्वः अक्सिजन :  न्यासि वनेबलय् सासःया गति अप्वयावइ । थुकिं यानाः लँय् अप्वः अक्सिजन दुहां पिहां जुइ । हियात अप्वः अक्सिजन चूलाइ । थुकिं ऊर्जाया स्तर सुधार जुइ, अले स्वस्थ जुइकातयेत ग्वाहालि जुयाच्वनी । स्वँयागु नं कसरत जुया वनाः व बल्लाइ । अले उकिया कार्यविधि हे सुधार जुइ । स्मरणशक्ति :  उमेर अप्वयावःलिसे स्मरणशक्ति बमलानावनी । नियमित न्यासि जुयाच्वनीपिंत धाःसा थथे जुइगु सम्भावना कम जुइ । अर्थात वाक् यातकि स्मरणशक्ति बांलानाच्वनी । थुकिं यानाः अलजाइमर थेंज्याःगु ल्वय् जुइगु सम्भावना म्हो जुइ । न्ह्यः :  वाकिब यातकि न्ह्यः नं क्वातुक वइ । छाय्कि वाकिबं प्वाः हलुका यायेत, मानसिक तनाव कम यायेत व हलुका व्यायाम यायेत ग्वाहालि याइ । गार्डेनय् मर्निब वाक याये धुंकाः छुं भचा प्राणायाम नं यायेफु । थुकथं नियमित प्राणायाम जुइ, गुकिं यानाः न्ह्यः बांलाक वइ । वाक् यायेगु गुकथं ? गुलि भाताभाता न्यासि वन, गुलि तापाक न्यासि वन उलि हे अप्वः फाइदा जुइ । तर थःगु शारीरिक क्षमता कथं हे न्यासि वनेगु यायेमाः । वाक् यायेगु सही तरिका थ्व खः – वाक्या निंतिं छु पुनेगु? लाकां :  वाक्या निंतिं स्पोर्टस् वाला लाकां गुकी जालि तयातःगु दइ, न्ह्यायेमाः । ग्वालि तजाः मजूगु व हलुका जूगु लाकां न्ह्यायेमाः । तुतिया पतिनय् न्वये मजिउ । अप्वः ह्वालुगु व अप्वः कत्तिगु जुइमजिउ । सूतिया मोजा न्ह्यानादिसँ । थुकी ग्रिप बांलाइ, अले थुकिं चःति त्वनाकाइ । वसः :  वसः फय् दुहां वंगु जुयाः आरामदायक जुइमाः । मौसमया ल्याखं वसः ल्ययादिसँ । चिकुलां लुमुइगु व छगः लंचा दुगु लं फिनादिसँ । याकनं ख्वाउँ चाइगु समस्या दुसा छ्यं व न्हाय्पं त्वपुयाः जक वाक्य् झासँ । गर्मी महिनाय् चःति याकनं त्वनाकाइगु हलुका वसः पुनादिसँ । वाक् गबाय्त यायेगु? अप्वःसिनं थ्व खँ मसिउ कि गबाय्त न्यासि वनेमाः । विशेषज्ञतय् धापू कथं न्हिं छुं मखुसां बाघौ ला न्यासि वने हे माः । छवाःया न्यान्हु तक न्हिं ४५ मिनेट न्यासि वन धाःसां नं फाइदा हे जुइ । कम उमेरय् यक्वतापाक तक अप्वः स्पीडं न्यासि वनेफइ । ३० दँया उमेरय् तक अप्वः स्पीडं न्यासि वनेगु, जगिंग यायेगु व ब्वाँय् वनेगु नं यायेफइ । थ्व उमेरय् एक घन्टा, डेढ घन्टा तक थ्व यायेफइ । ३० निसें ५० दँया उमेरय् तक ४५ मिनेट न्यासि वनेमाः । दथुइ दथुइ बुलुहुं वंसां जिउ । हल्का जगिंग नं यायेफइ । ५० दँ दये धुंकलकि बाघौ न्यासि वनेगु हे कुगाः । त्यानुसा दथुइ झासु लंसां जिउ । थुकिं मेटाबोलिज्म बांलाकी ।","December 21, 2019 07:57 AM"
https://nepalbhasatimes.com/27420,उसाँय,११४० थिंलाथ्व दशमी,छ्वय् नं दु वासःया गुण,"नेवाः समाजय् छ्व क्यलाः दयेकातःगु चुं (छुचुं) या मरि व मेमेगु अनेतने परिकार दयेकाः नयेगु चलन ला दुगु हे जुल, थ्वया लिसें चथाःबलय् छुस्यामुस्या छायेबलय् छ्व सियाः मेमेगु बूबःलिसें तयेमाःगु व सकिमिला पुन्हिबलय् हलिमलि ब्वयेत नं मेमेगु बूबःया लिसें छ्व सियाः (छुस्या) तयेमाः ।                                                         थथे खयाः नं झी मध्ये आपाःसिनं मसिउगु खँ छता थ्व दु कि छ्वय् थीथी ल्वय् लंकीगु वासःया गुण नं दु । छ्वय् ६८ निसें ७० प्रतिशत कार्बोहाइड्रेट, ८ निसें २४ प्रतिशत तक प्रोटीन अले २ प्रतिशत चिल्लो दइ । छ्वया ख्वला (चोकर) य् क्याल्सियम, आइरन, फस्फोरस पोटासियम, म्याग्नेसियम आदि खनिज पदार्थ दइ । अथे जुयाः चोकर लिकयातःगु मैदां स्वयां चोकर सहितया आटां झीगु म्हयात फाइदा याः । आः थुकी दुगु वासःया गुण छु छु खः सीके– # छ्वयागु आटाया चोकर विशेष रुपं कब्जियतया समस्याय् वासःया ज्या वः । चोकरया मरि छुनाः नलकि कब्जियतय् आराम जुइ । # अलःकैया समस्या दुपिंत नं चोकरया मरिं फाइदा याः । # आउँ जुयाच्वंपिंत नं चोकरया मरिं फाइदा याः । # छ्यंगू सफा यायेत व म्वःल्हुइत नं मिसातय्सं छुचुं छ्यलेगु याः । थुकियात क्वं बुले थें बुलेत नं छ्यलेगु याः । # मिं पुइबलय् छुचुं न्हायाः मिं पूथाय् पानाबिल धाःसा फ्वंगाया वइगु सम्भावना म्हो जुइ । तसकं हिइयाच्वंगु नं क्वलाइ । # छ्व चुलि वयेकाः न्ह्यया च्वन धाःसा म्हुतु नवःगु तनी, अले वा व गिजा नं बल्लाइ । # शारीरिक श्रम यायेमाःपिंसं ला चुलि वयेकातःगु छ्व नये हे माः, छाय्किं थुकिं यक्व हे ऊर्जा बी । # छुचुं न्हायाः पानाः कापतं चिनाबिलकि कै याकनं तज्याइ, अले ल्वगिं स्याका च्वने नं माली मखु । # छुचुनय् इमू व चि छप्तिचा तयाः छुनातयागु मरिइ सियातःगु हिं तयातःगु तरकारिया सूप अथवा ग्वःमूया केँ लिसें नयेबलय् नयेगु रुचि दयावइ । # सः स्यन धाःसा छबार्चा छुचुंया चोकर छम्हू तयाः बार्चाय् त्वपुयाः दायेकादिसँ । अनंलि थुकी दुरु व चिनि ल्वाकछ्यानादिसँ । थुकियात च्या त्वने थें छघुतु छघुतु यानाः त्वनेगु यानाच्वन धाःसा सः बांलाक चालावइ । # छवाः तक सुथय् न्हिनय् व बहनी यानाः न्हिं स्वक्वः छगू छगू कप छ्वया च्या दायेकाः मुसुया ल्वगियात त्वंकाबिल धाःसा सुख्खा व प्याःगु नितां कथंया मुसु लनावनी । छ्वया छगू कप च्या दयेकेत १५ ग्राम न्हायातःगु छुचुं, सिंचि भचा, २५० ग्राम लखय् दायेकादिसँ । ५०–६० ग्राम लः जक ल्यंक मेगु दक्व सुपाः वनेधुनकि छगू चम्चा कस्ति व छगू चम्चा दुरु ल्वाकछ्यानाबिल धाःसा छ्वया च्या तयार जुइ । # म्हय् गनं स्यानाच्वन धाःसा छुचुंमरि छखें जक बुकाः मेखे कचिं त्वःतादिसँ । कचिगु पाखे हाम्वःचिकं इलाः उकियात स्याःथाय् दिकाः चिनादिसँ । थुकिं स्याःगु क्वलाकाबी । # पिसाब यायेबलय् हिइसे च्वंसा बहनी १५ ग्राम छ्व, २५० ग्राम लखय् फ्वयादिसँ । सुथय् थुकियात छानय् यानाः वःगु लखय् २५ ग्राम मिश्री ल्वाकछ्यानाः त्वानाबिल धाःसा पिसाब हियुगु लनावनी । # म्हय् गनं मनावल धाःसा छ्व छम्हू भचा यक्व लखय् तयाः दायेकादिसँ । थुगु क्वाःक्वाःगु लखं मनावःथाय् सेकेय् यानाबिल धाःसा मनावःगु क्वलाइ । # मर्के जुल धाःसा छुचुं व हलूयात चिकनय् सियाः पुल्टिस दयेकाः मर्के जूथाय् चिनाबिल धाःसा मर्के जूगुलिइ यक्व हे फाइदा जुइ । # छुचुंया चोकरयागु हलुवाय् साखः ल्वाक–छ्यानाः नयाबिल धाःसा त्वःधूगू क्वँय् याकनं प्यपुनी । # छवाः तक द्यने न्ह्यः छगू निसें निगू चम्चा छुचुंया चोकरया लखं ख्वाः सिलाबीगु यानाच्वन धाःसा स्यःकै वनी, अले ख्वाः नं बांलानावइ । # छ्यंगू सम्बन्धि छुं ल्वय् जुल धाःसा छ्व द्वालय् सियादिसँ । छ्व हाकुक क्वये धुंकलकि खलय् तयाः नचुक निनादिसँ । थुगु नुचुगु नौयात शुद्ध तूचिकनय् बांलाक ल्वाकज्याइ कथं संकाः स्याःथाय् पानादिसँ । थुकिया लगातार प्रयोगं पुलां पुलांगु छ्यंगूया ल्वय् तकं लनावं । # चोकर नापं दुगु छुचुं लः तयाः न्हायादिसँ । अले घौछि अथें त्वःतादिसँ । अनंलि थुगु छुचुंया मरि छुनाः तरकारि, केँ व धौलिसे भपियादिसँ । थथे यायेबलय् नयागु याकनं पचय् जुइ, प्वाथय् अपच व ग्यास बने जुइमखु । # साहा साहा स्यानाच्वन धाःसा छ्व द्वालय् सियादिसँ । हाकुक क्वये धुंकलकि थुकियान नचुक निनादिसँ । थुकी मध्ये १० ग्राम नौ न्हिं न्हिं सुथय् कस्तिलिसे फ्ययादिसँ । थुकिया सेवनं त्वःधूगु क्वँय् प्यपुनेत ग्वाहालि जुइ । जँ स्याःगु व साहा साहा स्याःगु नं क्वलाइ । # सुं विषालु कीतय्सं न्यात धाःसा अथवा कैंचिहा, कस्तिहां न्यात धाःसा छुचुनय् चुपाउँ ल्वाकछ्यानाः प्रभावित थासय् लेप तयादिसँ । अथे यायेबलय् स्याःगु नं क्वलाइ । मनावःगु नं क्वलाइ ।","December 06, 2019 08:00 AM"
https://nepalbhasatimes.com/19498,उसाँय,  ,हाई ब्लड प्रेसर मजुइकेत,"हाइ ब्लड प्रेसर अर्थात उच्च रक्तचाप हर्ट अटायक जुइगु व जलस्येँ (किडनी)या ल्वय् जुइगु प्रमुख कारण खः । थुकिं पारालाइसिस, हर्ट डिजीज, किडनी, किडनी स्यनीगु, मिखा बुलुयावनीगु थेंज्याःगु ल्वय् जुइगु खतरा अप्वयेकी । अथे जूगुलिं मामुली थें जक जूगु जूसां हाइ ब्लड प्रेसर जुलकि उकिया उपचार याये हे माः । उमेर अनुसार थन न्ह्यथनागु ब्लड प्रेसरयात सामान्य हे भाःपी –                                                         वय्कतय्गु निंतिं १२०–८० ब्लड प्रेसर आदर्श खः । अले १४०–९० तकयात सामान्य तायेकी । ५० दँ दतकि १५०–९० नं सामान्य हे भाःपीफु । ब्लड प्रेसरय् छुं विशेष अक्षण ला दइमखु, अय्नं यदि छितः छ्यं झ्यातुल, भचा भचा इक्कुया वल, स्येंस्यें वल, न्ह्यः गाक्क मवल आदि थेंज्याःगु लक्षण खनेदयावल धाःसा ब्लड प्रेसर चेक याका हे दिसँ । हाइ ब्लेड प्रेसर जुइगु मुख्य कारण म्हया तौल अप्वइगु, चि अप्वः नयेगु, मानसिक तनाव, धुम्रपान, अय्लाः त्वनेगु आदि खः । अथे जूगुलिं छुं छुं खँय् सावधान जुइगु खःसा हाइ ब्लड प्रेसरयात नियन्त्रण तयातयेफु – – अप्वः धुम्रपान (चरोट त्वनेगु) याइपिंत ब्लड प्रेसर बरोबर अप्वइगु जुया हे च्वनी । अथे जूगुलिं धुम्रपान याइपिंसं न्हापालाक थुकी नं नियन्त्रण यायेमाः । – हाइ ब्लड प्रेसरया समस्यां बचे जुइगु खःसा दकलय् पालना यायेमाःगु नियम धयागु सोडियम (चि) फयांफछि कम जक नयेगु खः । हालसालय् यानास्वःगु प्रयोगं सिइदये धुंकूगु दु कि चि गुलि अप्वः नयेगु यात, ब्लड प्रेसर नं उलि हे अप्वः दयावइ । – हाइ ब्लड प्रेसरया छगू मूलभूत कारण ल्ह्वनीगु नं खः । अप्वः मल्ह्वंकेगु खःसा नये–त्वनेगुली विशेष ध्यान बिइ हे माः । चिल्लो दुगु नसा नयेगु त्वःता ल्ह्वनीगु कम यायेफु । – नये त्वनेगुली अप्वः पोटासियम दयेमाः । पोटासियम ताजा फलपूmल, वाउँचा तरकारि व अन्नय् आपाः दइ । ब्लड प्रेसर थासय् लाकातयेत पोटासियमया महत्वपूर्ण भूमिका दु । – नियमित ब्यायामं नुगःस्येँयात बांलाक ज्या यायेत ग्वाहालि दयाच्वनी । न्हिं न्हिं २० निसें ३० मिनेट “वाकिंग” यायेगु छगू आदर्श ब्यायाम खः । न्हिं न्हिं ब्यायाम व योग यानाः च्वय्यागु ब्लड प्रेसर क्वकायेफु ।    ","March 31, 2019 08:50 AM"
https://nepalbhasatimes.com/19500,उसाँय,  ,तुचिकनय् दु यक्व गुण,"– न्हाय्पं स्याइबलय् तू चिकनय् लाभा क्वयेकादिसँ, अले व हे चिकं ख्वाउँकाः न्हाय्पनय् तयादिसँ, याउँसे च्वनावइ ।                                                         – वायात बल्लाकेत व चमकदार जुइक बांलाकेत तूचिकनय् हलू तयाः वाय् बुलादिसँ । थुगु मंजनं पायरिया ल्वय् नं लनावं । – सुख्खागु ल्हाःयात नाइसें च्वंकेत तूचिकं भचा ल्हातय् बुलादिसँ । – नियमित रुपं तूचिकनं म्हय् मालिस याये धुंकाः जक म्वःल्हुइगु यानादिल धाःसा स्वास्थ्य तसकं बांलानाच्वनी । – नकतिनि घाः लाःथाय् तूचिक तयाबिल धाःसां घालं हि वयेगु दिनावनी । – तूचिकनय् कपू ल्वाकछ्यानाः नियमित तिलेगु यात धाःसा सँ हाकुसे च्वनाः बल्लाना वइ । – नयागु सामानय् खतं नल धाःसा तूचिकं भचा तयाबिइमाः, उकी खतं मनयावनी – वा स्यानाच्वन धाःसा तूचिकनय् चि भचा तयाः वाय् बुलाबिल धाःसा वा स्याःगु क्वलाइ । – शर्दि सेखं चाइबलय् न्हासय् तूचिकं इलादिसँ । – तुति पालिइ बहनी द्यने त्ययेकाः तूचिक थानाबिल धाःसा मिखा त्यय्लाइ । तुति नं याउँसे च्वनी । – छ्यनय् मेहन्दी पाये न्हयः प्mवयातयागु मेहन्दीइ स्वफुति प्यफुति तूचिकं तयाबिल धाःसा मेहन्दी सुख्सा जुइमखु । – ख्वाउँफसं कयाः न्यताः व म्हुतुसि तज्यात धाःसा म्वःल्हुइबलय् त्यपुचाय् चिकं तयादिसँ, याउँसे च्वनावइ ।","March 31, 2019 08:51 AM"
https://nepalbhasatimes.com/19217,उसाँय,  ,लुसिइ जुइगु फंगस इन्फेक्सन,"म्हया सौन्दर्यया निंतिं ल्हाः तुति बांलाकेगु जरुरी जुइ । तर उकिया आकर्षणया निंतिं लुसियात नं ल्वय् मजूगु, गुलाफि व चमक दुगु दयेकातयेमाः । रंग वंगु, बेबेक्वःगु व त्वःत्वःधूगु लुसि स्वयेबलय् भद्दा खनेदइगु ला जु हे जुल, थुकिया लिसें थुकिं ल्हाः तुतिया सुन्दरतायात चौपट यानाबी ।                                                         अथे जूगुलिं लुसियात फंगस इन्फेक्सन, चोट, दबाब आदिपाखें बचे यायेमाः । लुसिइ छक्वः ल्वचं कये धुंकल कि उपचार याःसां लंकेत भचा यक्व ई काइ । गबलें गबलें म्हय जूगु मेगु हे छुं ल्वय्या कारणं नं लुसि स्यनेयः । अथे जुइबलय् उगु ल्वय्या वासः यायेगु निं आवश्यक जुइ । छुं छुं छ्यंगूया ल्वय् जुइबलय् नं लुसि बांमलाना वनेयः । थ्व बाहेक गबलें गबलें चोट लानाः नं लुसिया रंग व आकार हिला वनेयः । छेँज्या यायेमाःपिं मिसातय्त लुसिइ फंगस इन्फेक्सन जुइगु सम्भावना अप्वः दइ । वसः हिइलबय् ल्हाः प्याइगु जुयाः लुसिया सतह नाइसे च्वनाः कमजोर जुयावनी । थुकिं यानाः ल्वय्या संक्रमण जुइफु । अथे जुयाः घरेलु मिसातय्सं थःपिनिगु लुसिया सुसाःकुसालय् विशेष ध्यान बीमा । लुसि स्यनीगु, रंग वनीगु अथवा फंगस जुइगु स्वता कारण दु १) लुसिया इन्फेक्सन २) छ्यंंगू ल्वय् वा मेमेगु शारीरिक ल्वय् ३) चोट लानाः ज्यलीगु व दबाब लाइगु । लुसिइ फंगस मजुइकेत लुसिइ हमला याइपिं रोगाणुतय्त फंगस धाइ । थुपिं तःता कथंयापिं दु । अप्वः थें मामलाय् फंगस पाखें हे लुसिइ नोक्सान जुइकाबी । लुसिइ फंगस इन्फेक्सन निगू कथंया दु – पेरोनाइकिया व लुसिया दाद (रिंगवर्म) पेरोनाइकिया थुगु ल्वय् पिकाइम्ह फंगस लुसि बांलाक सफा मयातकि दाइगु खः । थज्याःगु कथंया इन्फेक्सन गृहिणीतय्त अप्वः थें जुइ । कारण थ्व खः कि वसः हिइगु झ्वलय् लुसि प्यानाच्वनीगु ला जु हे जुल, लिसें उकी साब्वं, डिटर्जेन्ट इत्यादि नं लाना च्वनी । थुकिं यानाः लुसिया द्यःनेया सतह, गुकियात क्यूटिकल धाइगु खः, उकियात कमजोर यानाबी । अले गुगुं गुगुं थासय् व चिरिबाइगु नं जुइ । थुकिं यानाः ल्वय् पिकाइगु फंगस दुहां वनेत अःपुइ । गबलें गबलें चोट लानाः लुसि त्वःधुलाः नं लुसिइ फंगस इन्फेक्सन जुइ । थ्व ल्वचय् लुसिया प्यखेरंया टिश्यूलय् मनावइ । थ्व छुं महिनानिसें दं दं तक नं ल्यनाच्वनेफु । मना वयेगुया लिसें स्याना नं वइ । अले गबलें गबलें ला लुसिया तःलय् तःलय् न्हि नं दायावइ । थ्व अवस्थाय् उपचार मयात धाःसा झन अप्वः सास्ति जुइ । थुगु ल्वचय् लुसिइ आकार स्यनावनी, रंग हिलावनेगु व चमक मदयावनेगु जूगुलिं लुसि भद्दा खनेदइ । पेरोनाइकियाया उपचार पूवंक हे सम्भव दु । अथे जुयाः इन्फेक्सन जुइवं हे योग्य डाक्टर क्यनाः उपचार यायेमाः । लुसिइ दाद थ्व इन्फेक्सन नं फंगसपाखें हे जुइगु खः । थ्व इन्फेक्सन सामान्यतयाः तुतियागु बुरापतिनय् जुइ । तर थ्व दक्वं मामिलाय् जरुरी मजू । थ्व ल्हाः तुतिया पतिंया लुसिइ नं जुइफु । फंगस लुसिया तःलय्या सतहय् दयावइ, अले बुलुहुं बुलुहुं लुसिया रंग सिइसे च्वनावनी, फ्वःफ्वः धाइ, ख्वातुयाः चाराचारा वंक तज्यानावइ । थथे जुइबलय् न्ह्यःनेया भाग त्वःत्वःधुलावनी । थ्व ल्वय्या उपचार नं सम्भव जू । नयेगु व पायेगु वासलं बांलाक ज्या याइ ।","March 24, 2019 03:45 AM"
https://nepalbhasatimes.com/19216,उसाँय,  ,आलसया थीथी वासः,"#  आलसया पु ख्वाउँलखय् निनाःलेप तयाबिल धाःसा छ्यं स्याःगु लनी ।                                                         #  आलसया पु ईसबगोललिसे निनाः पानाबिल धाःसा साहा (जोर्नी) स्याःगु लनावनी । #  निनातःगु आलस, कस्ति, मिल्क पाउडर, चुं यानातःगु नैंक्याः व चिचिकुक तानातयागु मसला (ख्वःसिं, मस्र्याबरां, दाख) दक्वं छगः कचौराया बराबर मात्राय् कयादिसँ । छगः बट्टाय् दक्वं तयाः बांलाक संकाः फ्रिजय् तयादिसँ । न्हिं न्हिं सुथय् व बहनी थुगु मिश्रणया सेवन यानादिसँ । थुकियात लुमुलुमु धाःगु दुरुइ अथवा मिल्कशेक दयेकाः नं कायेफइ । थ्व ताःई तक स्यनीमखु । थ्व मस्तय्गु व विद्यार्थीतय्गु स्वास्थ्यया निंतिं, तेज दिमागया निंतिं, कमजोरीइ व याकःचा च्वनाच्वंपिं परिश्रमि मनूतय्गु निंतिं आदर्श नसाज्वलं खः । #  सुथय् ७–८ बजे आलसयात लखय् फ्वयादिसँ । ८ घण्टा लिपा थुकियात छाल्निइ कयाः सफागु लखं सिलाः ५ मिनेट लः स्वयंकादिसँ । आःहानं उगु हे थलय् तयाः पुसा तयादिसँ । कन्हय्कुन्हु सुथय् (२४ घण्टाय्) चुलि ह्वःगु आलस कौलाया निंतिं तयार जुइ । थुकी गोलभ्यारा, वाउँमल्ता व कागतिया रस तयाः भपादिसँ । #  आलसं स्वासनलि व स्वँय् थानाच्वंगु कफ ब्वला वयेकाः दम व मुसु लंकाबिइ । १) आलसया ३ ग्राम चुंयात १२० मिग्रा लखय् दायेकादिसँ । घौछि तक त्वपुया तयादिसँ । उकी २० ग्राम मिश्री वा कस्ति ल्वाकछ्यानाः सेवन यात धाःसा सासःया ल्वचय् लाभ जुइ । २) दम ल्वचं कल धाःसा छगू चम्चा आलसया पाउडरयात बागू गिलास लखय् १२ घण्टा तक फ्वयादिसँ । उकियात सुथय् बहनी छानय् यानाः सेवन यानादिसँ, यक्व लाभ जुइ । गिलास खाःयागु अथवा वहःयागु जुइमाः । ३) आलस सियाः चुं ल्हुयाः कस्तिलिसे सेवन यात धाःसा सासःया ल्वचय् लाभ जुइ । #  हैजा – आलसया ५–६ ग्राम चुंयात ५० ग्राम क्वाःलःयात ख्वाउँकाः ल्वाकछ्यानादिसँ । न्हिं स्वक्वःप्यक्वः त्वंकादिसँ । थथे तःक्वः तःक्वः त्वंकाच्वन धाःसा लाभ जुइ । #  च्व ल्वय् – आलसयागु चुंया १०–१० ग्राम मात्रा दुरुलिसे कयादिसँ । थ्व सुथय् बहनी कौला व तुच्चा यायेबलय् कयादिसँ । #  पथरी – आलसं पित्तथैलिया पथरी दयेके बीमखु । यदि पथरी दयेधुंकूगु खःसा थ्व पथरी चिचिकूगु पथरी नायावनी । आलसया १० ग्राम पुया क्वाथ (काढा) दयेकाः सेवन यात धाःसा किड्नीइ च्वंगु पथरी बुलुहुं बुलुहुं पिहां वइ । #  आलसयात चिच्वःगु मिइ गाक्क सियादिसँ । ख्वाउँलकि चिनि अथवा मिश्री ल्वाकछ्याना तयादिसँ । ३ निसें ६ चम्चा चुं सुथय् बहनी क्वाःलः लिसे सेवन यानादिसँ । सेखं चाःगु न्ह्यागु हे अवस्थाय् थ्यनाच्वंगु खःसां थुकिं लाभ याइ । थ्व सेखं चायेसात हे काल धाःसा सेखं स्यने लाइमखु । थुकिं यानाः कष्ट नयेम्वायेक हे सेखं चाःगु लनावनी । सुख्खा मुसु वयाच्वंगुयात नं थुकिं फाइदा याः । सेखनय् थुकिया काढां अजू चायापुक हे ज्या याः । #  मुसु – आलसयात चिच्वःगु मिइ देछुनाः सिइगु अले उकी मिश्री ल्वाकछ्यानाः निनातयेगु । १० निसें २० ग्रामया मात्राय् क्वाःलःलिसे थ्व चुं न्हिं निक्वः कयादिसँ । कफ याउँक ब्वलावइ, सेखं चाःगु लनावनी । #  तौल थकायेत व तागत अप्वयेकेत – आलसय् २० प्रतिशत आवश्यक अमिनो एसिडयुक्त भिंगु प्रोटीन दइ । खेलकूद व कसरत लिपा मांसपेशी न्यलीगुयात प्रोटीनं छगू मिनेटं हे लंकाबी । आलसं म्हयात तागत बियाः न्हूगु ऊर्जा म्हय् जायेकाबी, अले स्टेमिना अप्वयेकाबी । #  कै वल धाःसा – आलसया चुं लुमुलुमु धाःगु दुरु व लखय् ल्वाकछ्यानाः उकी हलू भचा तयाः त्वनादिसँ । सह यायेफइ कथं जक क्वाकाः कैचय् लेप तयाः चिनाबिल धाःसा लाभ जुइ । थथे न्याक्वः खुक्वः यायेमाः । #  कथु ल्वय् – आलस ५० ग्राम मात्राय् कयाः ५०० ग्राम लखय् ताउत दायेकाः पुल्टिस दयेकाः गःपतय् चिनाबिल धाःसा कथु मनावःगु, सःसूगु, स्याःगु आदि कथु सम्बन्धी थीथी ल्वय् लनावनी । डायबिटिजया ल्वगियात आलसया फाइदा #  गबलय् निसें रासायनिक मल, किटनाशक, प्रिजर्भेटिभ, रंग, रसायन आदिया प्रयोग अप्वयावल अबलय् निसें डायबिटिजया ल्वगितय्त ल्याः झन् अप्वयावल । वनस्पति घ्यः, रिफाइन्ड चिकंया प्रशस्त छ्यलाबुला नं थ्व ल्वय् अप्वयावःगुया कारण खः । नसाज्वलं पुकेत छक्वःपतिं चिकं क्वाकेगु याइ, गुकिं यानाः थ्व छगू कथं बिख थें हे जूवनी । शोधकर्तातय्सं थुकियात हे डायबिटिजया मू कारण खः धयाच्वंगु दु । थ्व बाहेक वंगु स्वीदँ, पीदँ झीगु नसात्वँसाय् ओमेगा – ३ फेट्टी एसिड हे कम जुयाच्वंगु दु, अले थ्व कारणं झीगु म्हय् ओमगा–६ अप्वयावःगु दु अर्थात ६ फेट्टि एसिडया अनुपात १ः४० अथवा १ः८० जुयावःगु दु, जबकि थ्व १ः१ जक जुइमाःगु खः । थ्व नं डायबिटिजया छगू तःधंगु कारण खः । डायबिटिजया नियन्त्रणया निंतिं आलस अमृत बराबर नालातःगु दु । अथे जुयाः छुं कि छुं रुपय् आलसया सेवन जरुर यानादिसँ । #  डायबिटिजया ल्वगितय्गु रक्तसंचार कम जुयावनी । थज्याःगु अवस्थाय् आलसया चिकनं मालिस यानादिसँ, लिसें थुकिया नियमित सेवन नं यानादिसँ । थुकिं यानाः तुतिइ रक्तप्रवाह अप्वइ, अले आराम जुइ । #  डायबिटिजया ल्वगितय्त तुतिइ थज्याःगु घाः जुइ, गुगु अःपुक लनी हे मखु । आलसया सेवनं अज्याःगु घाः याकनं लनावनी । तुतिया लुसि नाइसे क्यातुसे च्वनाः बांलानावइ । #  डायबिटिज जुइलबय् छुचुनय् २५ ग्राम आलस निनाः छुुचुं न्हायाः मरि छुनादिसँ । आलसं सुगरयात नियन्त्रणय् तयातइ । डायबिटिजं म्हया थीथी अंगय् जुइगु साइड इफेक्टयात कम याइ । डायबिटिजया ल्वगियात डाक्टरं चिनि कम व रेशा (फाइबर) अप्वः सेवन यायेगु सल्हा बी । ल्वगियात मरि छुनाः नकेबलय् ३०–३० ग्राम ताजा निनातःगु आलस छुचुनय् ल्वाकछ्यानाः निक्वलं बियाबिल धाःसा सुगर कम व फाइदा अप्वः चूलाइ । आलस व छ्व ल्वाकज्याःगु छुचुनय् ५० प्रतिशत कार्बन, १६ प्रतिशत प्रोटिन व २० प्रतिशत रेशा खाइ । आलसया माउथ फ्रेशनर आलस १०० ग्राम मस्र्यासोंप ५० ग्राम, इमू ५० ग्राम– थ्व स्वतांयात खःथें मखुथें च्वंक सियादिसँ । ख्वाउँलकि सवाः साकेत बेय्चि भतिचा तयाः कागति तिसिनादिसँ । अनंलि निभालय् गंकाः एयर टाइट बट्टाय् तयादिसँ । न्हिं निक्वःस्वक्वः म्हुतु फ्रेस यायेत छ्यलादिसँ । आलस, मस्र्यासोंप व हाम्वः – थ्व स्वतां बराबर मात्राय् कयादिसँ । स्वतायात अलग अलग हे सियादिसँ । अले ल्वाकछ्यानादिसँ । थ्व नं न्हिं निक्वः स्वक्वः मात्राय् फ्रेसनरया रुप् छ्यलेफइ । एजेन्सीया ग्वाहालिं नीरा महर्जन  ","March 24, 2019 03:30 AM"
https://nepalbhasatimes.com/19497,उसाँय,  ,कुन्हू छु छु यायेत ज्यू ?,"कुन्हूयात संस्कृत घृतकुमारिका, हिन्दीं ग्वारपाठा नेपालीं घिउकुमारी व अंग्रेजी एलोबेरा (ब्यिभखभचब) धाइ । कुन्हू झीथाय् न्ह्याथासं दु । अप्वः थें फि वगरय् व खुसि सिथय् सिथय् लाःगु जग्गाय् बुयावइ । झी नेवाःतय् छेँय् अप्वः थें कुन्हूमा छमा नं गमलय् पिनातःगु दइ । कुन्हूया धयागु छगू कथं हाया हः जक दइगु मा खः । साधारण तयाः निगू फूट तक ताःहाकःगु व प्यंगू इंच तक ब्या दइगु थुकिया हःया निखेरंया सिथय् सिथय् कं थें दयाच्वनी ।                                                         सिंहदरबार बैद्यखानाया क्यबलय् पिनातःगु कुन्हूया ६ फूट तक तमागु व ६ इंच हे तब्यागु हः बाला दुगु कुन्हू बुया वयाच्वंगु थ्व च्वमिं हे खंगु दु । झीथाय् छेँय् नं झीसं तःग्वःगु १२ इचिया गमलाय् कुन्हूमा पिनाः उकी न्हियान्हिथं लः बिइगुया लिसें झी नयाः ल्यंपुःयंगु बासिगु केँ (विशेष यानाः रहर), च्या दायेकाः वःगु च्याखू बरोबर गमलाय् तयाबीगु यात धाःसा झीसं नं कुन्हूमायात अथे हे ततःमा यायेगु खःसा कुन्हूमा तमा व हः तबाला यायेगु खःसा मूलगू माया हा छचाःख्येर थहां वइगु चिचिमाःगु मा लिनाः वांछ्वयेमाः । कुन्हूया झीथाय् स्वताजि दु । वाउँगु हः दुगु तमा जुइगु, सियु सियु वाउँ वाउँ नःगु तमा जुइगु व हःया वाला नं चिबाला हाकः नं चिचिंहाकः जुइगु, थुपिं स्वता मध्ये वाउँगु, तमा व तबालागु कुन्हूयात हे विशेष रुपं वासःया रुपय् छ्यलीगु खःसा मेगु निताजिं शोभा लाकेत जक पिइगु खः । कुन्हूया झीथाय् स्वताजि दु । वाउँगु हः दुगु तमा जुइगु, सियु सियु वाउँ वाउँ नःगु तमा जुइगु व हःया वाला नं चिबाला हाकः नं चिचिंहाकः जुइगु, थुपिं स्वता मध्ये वाउँगु, तमा व तबालागु कुन्हूयात हे विशेष रुपं वासःया रुपय् छ्यलीगु खःसा मेगु निताजिं शोभा लाकेत जक पिइगु खः । # कुन्हूया हःया द्यःने ख्वातुक लानाच्वंगु छबः तुलाकालकि उकी दुने चुल्लुसे तःखाः थें छ्वाला छ्वाला च्वनीगु पदार्थ दु । थ्व यक्व हे ल्वय्या वासः खः । थुकिया पाय्छि मात्रा दयेकाः सेवन याये सःसा थुकिं लिभरया ज्यायात बांलाक संचालन याकातइ । थुकिं दुरुपा, लिभर व गुप्तांगयात उत्तेजना दयाच्वनी । थुकिं प्वाथय् दाइपिं थीथी कथंया की नं स्यानाबिइ । थुकिया लेप दयेकाः पानाबिल धाःसा मदिक्क उगुंथुगुं कै वयाच्वनीगु व मेमेगु छ्यंगूया ल्वय् मदयावनी । थुकी मेमेगु जडीबुटी ल्वाकछ्यानाः यक्व हे आयुर्वेदिक वास दयेकू । # छुचुनय् कुन्हूया दुनेच्वंगु ला तयाः न्हायाः मरि छुनाः घ्यः चाकुलिसे नयाबिल धाःसां आमवातया ल्वगितय्त फाइदा जुइ । थुकिं कब्जियत नं तापाना वनी । आमवातया ल्वगितय्सः न्हिं न्हिं सुथय् थथे यानाः छुनातःगु मरि नयेमाः । # ईब्यः मदयेक थीमज्यू जुइगु, जुइबलय् नं कष्ट जुइगु समस्या दुपिं मिस्तय्सं थीमज्यू जुइगु दिन स्वयां स्वन्हु न्ह्यः निसें कुन्हूया दुने च्वंगु लाः नयेगु यायेमाः अले थीमज्यू जुइगु मदीतलय् थ्व नया तुं च्वनेमाः । थुकिं मचाछें याइगु ज्यायात सामान्य यानातइ । # मिं पुइबलय् नं कुन्हूया दुने च्वंगु रसया लेप पानाबिल धाःसा मिं पुथाय् सिचुसे च्वनी, लिसें फ्वंफ्वं नं गाया वइमखु । # अमलपित्त जुयाः तसकं हे छ्यं स्याइगु बानि दुपिंत कुन्हूया दुने च्वंगु लाः तकुक तकू तुलाकयाः चिनीय थुनाः छक्वलं छलुकु यानाः घुर्का छ्वयेगु यात धाःसा अमलपित्त लनावं, अथे हे अमलपित्तं तसकं छ्यं स्यानाच्वनीबलय् थ्व कपालय् पानाब्यूसां ज्यू । कुन्हूया दुने च्वंगु लाः १० ग्रामय्, छगू चम्चा कागतिया ति व छगू चम्चा हे कस्ति ल्वाकछ्यानाः त्वनाबिल कि पाचक सम्बन्धि न्ह्याथेज्याःगु समस्या नं ज्यनावनी । नये नं तसकं यइ, पचय् नं जुइ । # मिखां सुलुसुलु ति पिहां वयाच्वन, अथें अथें हे मिखा ह्याउँया वइगु जुयाच्वन व मिखा बुल्लु या वयाच्वन धाःसा कुन्हुया लाःयागु ति निफुति स्वफुति सुथय् व सन्ध्याकाःईती मिखाय् तिकि नंकबिइमाः, थ्व समस्या ज्यनावनी, लिसें मिखा नं न्हिच्छिं सिच्चुसे च्वनाच्वनी ।","March 31, 2019 08:49 AM"
https://nepalbhasatimes.com/23856,उसाँय,  ,"जामुन सि जक मखु, वासः नं खः","जामुन छताजि सामान्य सि (फल) खः । थ्व निताजि दु । तग्वःगु जामुन ख्येँ बांलूगु जुइ, अले थुकियात ‘सुवा जामुन’ धाइ । चिग्वःगु जामुन ग्वल्लाइ, अले थुकियात ‘पाउँगु जामुन’ धाइ । तग्वःगु जामुन चिग्वःगु जामुन स्वयां चाकुसे च्वनी । पाके जूगु सि पिनें हाकुसे च्वनीसा दुने प्याजी रंगयागु जुइ । थ्व झीत दुनेंनिसें ठण्डी याइगु सि खः ।                                                         जामुनं नयेगु रुचि अप्वयेकी, नयागु पचे याइ, म्ह दुनेया फोहर पितछ्वयाबी । थुकिया पाउँगु गुणं हियात दोषमुक्त यानाबी । जामुनय् यक्व कथंया मिनरल्स, गथेकि क्याल्सियम, आइरन व भिटामिन सी बांलाःगु मात्राय् दइ । अथे जूगुलिं थ्व क्वेँयात फाइदा दुगु ला जु हे जुल, लिसें थुकिं म्हया ल्वय्लिसे ल्वायेगु क्षमता नं अप्वयेकाबी । गुपिं मनूतय्त हि मगाइगु जुयाच्वंगु खः उमित जामुन नयेगु धयागु संजीवनी बूटी थें हे खः । थुकी पोटासियमया मात्रा अप्वः दु । १०० ग्राम जामुन नयेबलय् म्हयात ५५ मिग्रा पोटासियम चूलाइ । पोटासियमं हर्ट अटाय्क, हाइ ब्लडप्रेसर व स्ट्रोक आदिया खतरा कम जुइ । जामुन नयाया मेमेगु फाइदा थुकथं दु स्मरणशक्ति ः  न्ह्यपुया तन्तुया क्षमता पाः जुलकि स्मरणशक्ति कमजोर जुयावनी । जामुनय् एन्टिअक्सिडेन्टस् विशेष रुपं फ्लेबोनाइड्स दइ, गुकिं स्मरणशक्ति थासय् लाकातयेत ग्वाहालि यानाच्वनी । मिं पूगु ः  मिं पुनाः लाःगु तुयुगु दागय् न्हिं न्हिं जामुनया हःयागु लेप तयाबिल धाःसा दाग मदयावनी । स्यःकै ः  जामुन नयेगु यातकि स्यःकै मदयावनी । थुकिया पु लखय् तयाः निनाः ख्वालय् लेप तयाः बाघौ लिपा ख्वाः सिलकि स्यःकै वनी । कमजोरी ः  जामुनया चुं व मिश्रीचुं १५ ग्रामया मात्राय् सुथय् व बहनी दुरु लिसे काल धाःसा न्ह्याथेंज्याःगु कमजोरी नं मदयावनी । चिनिल्वय् ः  चिनिल्वय् (डायबिटिज) या ल्वगिं न्हिं १५० ग्राम जामुन नयेगु यायेमाः । थुकिया नियमित सेवनं हिइ दुगु ग्लुकोजया मात्राय् नियन्त्रण यायेफइ । जामुनया पु नं चिनिल्वय्या निंतिं रामवाण खः । पुया पाउडर निर्धारित मात्राय् हे जक कयादिसँ, आपाः कालकि हानि याइ । जामुन जा नये धुंकाः हे जक नयेगु यायेमाः । जामुन नये स्वयां निघौ न्ह्यः व निघौ लिपा तक दुरु त्वनादी मते । जामुन निभालय् पानाः निनादिसँ । थुगु पाउडरया स्वंगू चम्चा न्हिं स्वक्वः लःलिसे कयादिसँ, चिनिल्वय् लनावनी । आइरन ः  जामुनय् आइरन दइ, गुगु हिया निंतिं मदयेक मगाःगु तत्व खः । नुगःल्वय् ः  नुगःल्वचय् नं थुकिं तसकं फाइदा याः । घाः ः  म्हय् गनं फ्वंगाःगु दु, हिइसे च्वनाच्वंगु दु, घाः जूगु दु धयागु खःसा जामुनया पु लखय् निनाः न्हिं निक्वः पानादिसँ, लनावनी । प्वाःया ल्वय् ः  प्वाःया ल्वचय् नं जामुनं फाइदा याः । प्वाः स्यात, छ्वाल्लुक झारा जुल धयागु खःसां जामुनया रसय् सिँचि तयाः त्वनादिसँ । अपच जुल धाःसा १०० ग्राम जामुनय् चि तयाः न्हिं न्हिं भपादिसँ । थुकिं प्वाःया दक्वं हे धयाथें सामान्य ल्वय् लनावनी । नये बांलाक यइ । तःक्वः तःक्वः छ्वाल्लुक झारा जुयाच्वन धाःसा जामुनया क्यातुगु हःया १० ग्राम रस पिकयाः कस्ति भतिचा ल्वाकछ्यानाः न्हिं स्वक्वः कायेबलय् यक्व हे फाइदा जुइ । खालि रस जक त्वँसां नं झारा जूगु दिनावनी । गंसि जूसा ः  २०० ग्राम जामुन छगू गिलास ग्वाराग्वारा दायाच्वंगु लखय् क्वफानाः घौपलख दायेकादिसँ । अनंलि ल्ह्वनाः ख्वाउँकादिसँ । थ्व हे लखय् उकियात न्हायाः, संकाः, छाने यानाः छगू चम्चा कस्ति ल्वाकछ्यानाः न्हिं स्वक्वः त्वनादिसँ । थुकिं यानाः गंसि मजुइकाबी, अले चिनिल्वय् दुसा व नं लंकाबी । त्यानु लनी ः  जामुनया शर्बत दयेकाः त्वनाबिल धाःसा त्यानुगु लनी, म्हय् फुर्ति थहां वइ । कै वःसा ः  स्यःकै व मेमेकथंया कै वयाच्वंगु दुसा २०० ग्राम जामुन भपादिसँ । पु दुरुइ चुलाः पानादिसँ । वाया ल्वय् ः  छितः वा स्यानाच्वंगु दु, हि वयाच्वंगु दु, वा सनाच्वंगु दु, गिजा मनावःगु दु धयागु खःसा ५० ग्राम जामुनया न्हूगु, क्यातुगु कचिगु हःयात कुचाकुचा यानाः छगू चम्चाया प्यब्वय् छब्व मलय्चुं निगू गिलास लखय् दायेकाः छाने यानाः न्हिं निक्वः कुल्ला यानादिसँ । थुकिया सिमाख्वला नचुक निनाः न्हिं न्हिं मंजन यानादिसँ । माउथ अल्सर ः  जामुनया ४० क्यातुगु हः निनाः छगू गिलास लखय् संकादिसँ, छानय् यानाः कुल्ला व गललल यानादिसँ, म्हुतुइ दुने लानाच्वंगु घाः  (माउथ अल्सर) याकनं लनावनी । थ्व नल धाःसां नं लनावनी । बान्ता ः  बान्ता जुयाच्वन धाःसा जामुनय् मिश्री तयाः शर्बत दयेकाः त्वनाबीगु यायेमाः, बान्ता दिनावनी । म्हासु ल्वय् ः  म्हासुल्वचय् नं जामुनं फाइदा याः । म्हासुल्वय् जुइबलय् थुकिया ताजा सिया रसय् कस्ति तयाः त्वनाबीगु यायेमाः, फाइदा जुइ । प्याःचाः ः  तसकं प्याःचाइगु व याकनं याकनं लः त्वने मास्ति वइगु समस्या जुल धाःसा जामुन नयाबीमाः, फाइदा जुइ । मुसु ः  गुम्ह मनूयात कफया समस्या न्ह्याबलें हे दु, अले उकिया कारणं मुसु व सासःया ल्वय् दयाच्वंगु दु धयागु खःसा वयात जामुनया सिमाया ख्वलायागु काढा दयेकाः सुथय् बहनी त्वंकाबिल धाःसा फाइदा जुइ । पथरी ः  जामुनया ताजा पाके जूगु सिया रसय् सिंचि ल्वाकछ्यानाः त्वनेगु यानाच्वन धाःसा पथरी ल्वचं मुक्त जुइ । किड्नी स्टोन जुल धाःसा लः आपाः त्वनेगुया लिसेलिसें जामुनया न्हूगु ताजा हः कयाः लःलिसे निनाः अचार दयेकाः उकी मलय्चुं ल्वाकछ्यानाः सेवन यातकि पथरी पिहां वनी । लीभर ः  लीभर (स्येँ) या थीथी ल्वय् व रक्तविकारय् जामुनया ताजा सिया रसय् कस्ति ल्वाकछ्यानाः त्वनाबिल धाःसा फाइदा जुइ । सँ बांलाइ ः  जामुनया रस नियमित रुपं त्वनेगु यानाच्वन धाःसा सँ ताःहाकः जुइ, अले उमेर वने धुंकाः गुलि तक नं सँ हाकुुसे च्वनाच्वनी । जामुनया रस पिकायेगु विधि जामुनयात निघौ तक लखय् तयातयेधुंकाः पु लिकयाः रस पिकयादिसँ । जामुनया शर्बत दयेकेगु विधि २५० ग्राम जामुनया रस कयाः उकी छगू किलो चिनि ल्वाकछ्यानाः शर्बत थें च्वंक चास्नी जुइधुंकाः छाने यानाः तयातइदिसँ । थुगु शर्बतयात म्ह त्यानुगु लंकेत छ्यलादिसँ । अरुचिया ल्वचय् नं छ्यलादीसां जिउ । मस्तय्त बान्ता जुल अथवा बान्ताय् हि खनेदुगु अवस्था जुल धाःसा थ्व शर्बतं विशेष फाइदा याः । अपचया ल्वचय् नं थुकिं फाइदा याः ।  एजेन्सीया ग्वाहालिं","August 02, 2019 07:55 AM"
https://nepalbhasatimes.com/16540,उसाँय,  ,कुरिल नयाया फाइदा,"कुरिल छताजि वसन्त ऋतुया तरकारि खः, गुगु लिली –लिलीसेए) परिवार अन्तर्गत लाःवः । प्राचीनकालय् कुरिल कामोद्दीपकया रूपय् नांजायाच्वंगु खः । सलंसः दँ न्ह्यः च्वया धाः तधाः यानाः जलास्येँयात सफा यायेगु व जलस्येँ –किडनी)य् पथरी मजुइकेत थुगु जडीबुटीयात रोमनत व युनानीतय्सं छ्यलेगु यानाच्वंगु खः ।                                                         एसियाय् कुरिलयात नसा सम्बन्धी थीथी समस्या, मुसु व छ्वालुक झारा जुइगुया उपचारय् छ्यलीगु खः । कुरिल छताजि स्वस्थ पोषकतत्व गाक्क दुगु वनस्पति खः, गुकी फायट व कोलेस्ट्रोल दुथ्याइ मखु । थुकी तसकं कम जक क्यालोरी व सोडियम दु । थुकी भिटामिन ए, सी, ई, के बी६, फालेट, आइरन, सिजः क्याल्सियम, प्रोटीन व फाइबर थेंज्याःगु भिटामिन्स व मिनरल्सया छगू विस्तृत श्रृङ्खला दु फाइदा कुरिलया दं सामान्यतः छताजि तरकारि कथं नयेगु याइ । थुकिया हाm, पु व अर्कयात थीथी ल्वय्या वासःया रूपय् छ्यलेगु याइ । कुरिलं झीत यक्व हे फाइदा याः । गथेकि – १) तौल क्वकायेत  ः कुरिलय् फायट व क्यालोरी कम जुइगु जक मखु, थुकी यक्व हे घुलनशील व अघुलनशील फाइबर नं दुथ्याः । थ्व हे कारणं खः कि थ्व म्हया तौल क्वकायेगु निंतिं छगू बांलाःगु विकल्प जुइफु । २) च्व व जलस्येँया निंतिं ः  कुरिलं छताजि प्राकृतिक मूत्रवर्धकया रूपय् ज्या याइ । थुकिं म्हय् अप्वः जुइक मुनाच्वंगु तरल पदार्थ व चियात पित छ्वयाबीत ग्वाहालि याइ । अथे जुयाः थ्व विशेष रूपं हाइ ब्लडप्रेसर दुपिनिगु निंतिं तसकं बांलाः । ३) नुगःस्येँया स्वस्थ्य  ः कुरिलय् उत्कृष्ट विरोधी, भडकाऊ प्रभाव व उच्चस्तरयागु एन्टिअक्सिडेन्ट दु । थ्व नितां हे नुगःस्येँया ल्वय्या जोमि कम यायेत ज्या वः । ४) याकं बुराबुरि मजुइकेत ः  एन्टि अक्सिडेन्ट ग्लूटाथियोनं उमेर थहां वनीगु प्रक्रियायात सुस्त यानाबी । अले फोलेट संज्ञनात्मक गिरावटयात पनेत बी १२ लिसे जानाः ज्या याइ । ५) छ्यंगू स्वस्थ यानातयेत ः  थ्व ख्वाः सफा यायेत नं छ्यलेजिउ । थ्वं छयंगूया समस्या गथकि ः घाः व स्यःकैयात पनेत व उपचार यायेत ग्वाहालि याइ । एन्टिअक्सिडेन्ट ग्लूटाथियनं छ्यंगूयात निभाः व प्रदूषणं याइगु क्षतिपाखें रक्षा यानातइ । ६) प्वाथय् दयाच्वनीबलय् ः  थुकी दुगु फोलेट मिसातय्गु निंतिं प्वाथय् दुगु शुरु शुरुया ईयात माः । फोलेटं प्वाथय् च्वंम्ह मचाया तन्त्रिका ट्यूबय् वइगु थीथी दोषया जोखिमयात कम यायेफइ । ७) क्यान्सरयात पनेत ः  कुरिलय् दुगु सल्फोराफेनं क्यान्सरयात पनेत ग्वाहालि याइ । कुरिलय् यक्व मात्राय् एन्टिअक्सिडेन्ट व एन्टि इन्फ्लामेटरीज नं दु, गुकिं क्यान्सरया जोखिम कम यायेत ग्वाहालि यानाच्वनी । ८) ह्यांगओभरया उपचार ः  कुरिलय् दुगु मिनरल्स व अमिनो एसिडं ह्यांग ओभरयात पनेत ग्वाहालि यायेफु । अले अल्कोहलय् दुगु थीथी विषाक्त पदार्थपाखें छातिया कोषयात सुरक्षित यायेफइ । थुलि बाहेक कुरिलं क्वय् न्ह्यथनागु स्थितिइ नं ग्वाहालि यायेफु– साहा साहा स्याइगु, नसा स्याइगु, अथवा न्यू रिटिस, अपच, तन्त्रिका विकार, मिसा हार्मोनया असन्तुलन, कब्जियत, ग्यास्ट्रिक अल्सर, छाति सम्बन्धि विकार, डिप्रेसन, हाइकोलेस्ट्रोल, एचआइभी संक्रमण, हाइ ब्लडप्रेसर आदि । सावधान ः गुपिं मनूतय्त प्याज, लाभा व मेमेगु सम्बन्धित तरकारिं एलर्जि जुइगु खः, उमिसं कुरिल नयेमजिउ । छाय्कि थ्व लीलासी परिवारया हे छगू ब्व खः ।  ","January 12, 2019 02:15 AM"
https://nepalbhasatimes.com/16295,उसाँय,  ,पुलि मस्याकेगु  रामबाण उपचार,"मोर्डन लाइफस्टाइल व व्यायामया कमिया कारणं मनूतय्त पुलि स्याइगु समस्या अप्वः खने दयावयाच्वंगु दु । अथे ला थ्व समस्या उमेर अप्वः दयावःलिसे नं खने दयावइगु समस्या खः । तर सुरुवातय् हे थ्वप्रति सचेत जुइफुसा साप हे बांलाः । पुलि स्याइगु समस्या जुइधुंकलकि पूवंक लाइफस्टाइल हे अस्तव्यस्त जुयावनी । यदि छिं नयेत्वनेगु व व्यायाम यायेगुलिइ इलय् ध्यान तयेफत धाःसा थ्व समस्यायात पनेफइ ।                                                         लाभा छ्यलादिसँ लाभाया सेवनं पुलि स्याइगुयात यक्व हे क्वलाकेफु । विशेषज्ञय्गु धापू कथं प्याज व लाभाय् गुलिखे अज्याःगु तत्व दु, गुकिं साहा साहा स्याइगु ल्वचय् फाइदा याइ । थुकिया नियमित सेवन यानाच्वन धाःसा साहा साहा स्याइगु खतरा यक्व हे कम जुइ । लाभां छिगु नसाज्वलंयात सवाः थकायेत यक्व ग्वाहालि याः । प्याजय् थें लाभाय् नं डायलिल सल्फाइड दइ, गुगु छताजि एन्टि इन्फ्लामेरी कम्पाउन्ड खः, अले मनावःगु क्वलाकेत ग्वाहालि याइगु खः, अथे जुयाः लाभा पुलि स्याःगु, मनावःगु व कार्टिलेज डामेजलिसे ल्वायेत ग्वाहालि यायेफु । थुकिया निंतिं छिं २५ ग्राम इमू, १० ग्राम लवं व ५० ग्राम लाभा निनादिसँ, अले २०० ग्राम तूचिकनय् तयाः भतिचा क्वाकादिसँ । ख्वाउँलकि न्ह्यागुसां छगः खाःयागु थलय् छानय् यानाः तयादिसँ, अनंलि थुकिं पुलिइ मालिस यानादिसँ । छिं थ्व न्हिछिया दुने तःक्वः तःक्वः हे यानादीफइ । तूचिकं व लाभाया थुगु मिश्रणं पुलिया स्याः क्वलाकेगु व मनावंगु क्वलाकेत ग्वाहालि याइ । मी छ्यलादिसँ मी धयागु मिचःमाया पु खः । थुकी एन्टी इंन्फ्लेमेटरी व एनाल्जेसिक गुण दु । गुकिं पुलि मस्याकेत व मनावःगु क्वलाकेत ग्वाहालि याइ । थुकिया निंतिं छिं छगू गिलास लखय् निगू चम्चा मी तयाः चछि फ्वयातयादिसँ । सुथय् थुकियात छानय् यानाः लः जक त्वनादिसँ । छानय् यानाः ल्यं दुगु मीयात ब्लेंड यानादिसँ, अले पेस्ट दयेके धुंकाः थःगु पुलिइ पानादिसँ । थथे छिं न्हिं न्हिं हे यानादीफइ । पालु छ्यलादिसँ पालुं ओष्टियोआर्थराइटिसया कारणं पुलि स्याःपिं मनूतय्त ग्वाहालि यायेफइ । जिंजरोल थेंज्याःगु कम्पाउण्ड दइगुलिं यानाः थ्व छताजि शक्तिशाली एन्टी इंफ्लामेटरी पदार्थ जूगु दु । पुलि स्याःगुलिइ छिं छगू कप लः क्वाकाः कयादिसँ, अले उकी छगू इन्चि पालु छ्यानाः कुर्कादिसँ । न्यागू मिनेट तक दायेके धुंकाः छिं भुतुलिं क्वकयादिसँ । अनंलि सफागु कापः कयाः उगु लखय् थुनाः पुलिइ तयादिसँ । छितः अवश्य हे फाइदा जुइ । छुं मेगु उपाय १) यदि छिं कापः क्वाःलखय् प्याकाः दयेकागु पाय्डं क्वाः तयाबिल धाःसां नं पुलि स्याःगु क्वलाइ । २) पुलि स्याःगु क्वलाकेगु खःसा नसाज्वलनय् दालचिनि, जी, हलू व पालु फक्व अप्वः छ्यलादिसा । गरम याइगु थ्व चीजं पुलि स्याःगु व मनावःगु क्वलाकेत अवश्य हे ग्वाहालि याइ ।  ","January 05, 2019 02:10 AM"
https://nepalbhasatimes.com/16541,उसाँय,  ,"पार्किन्सन ः लक्षण, कारण व प्राकृतिक उपचार","पार्किन्सन म्ह –ल्हाःतुति) खाइगु छताजि न्ह्यपुया ल्वय् ः, गुगु ताःई तक न्ह्यपुइ ब्वलनाच्वनीगु खः । थ्व ल्वय्या प्रभाव बुलुहुं बुलुहुं जक खने दयावइ । सिइके हे फइमखु कि गबलय् थुकिया लक्षण सुरु जुल खः । लां लां लिपा लक्षणया तीब्रता अप्वयावल कि तिनि झीत महसुस जुयावइ कि पक्का नं छुं गडबड ला जूगु हे दु ।                                                         थ्व ल्वय् सुं मनूयात जुलकि व ल्वगि मनूया ल्हाःतुति थरथर खानावइ । गबलें गबलें थुगु ल्वय्या लक्षण कम जुयाः लनावनी । थ्व ल्वय् जूपिं गुलिं गुलिं मनूतय्त ल्हाःतुति खाइगु मजुइ नं फु, तर गबलय् वं च्वयेगु ज्या यायेत स्वइ, अबलय् च्वयेगु ज्या याये मफयाबी । बलं बलं च्वल हे धाःसां आखः बेबेक्वयावनी । ल्वगि मनूया ल्हातं छुं पदार्थ ज्वने व ल्ह्वने नं थाकुयावइ । थ्व ल्वय्या ल्वगिया वाकुधी, म्ये व मिखा नं गबलें गबलें थरथर खानावइ । अप्वः थें ल्वगितय् खाइगु न्हापां कम जुइ, भचा भचा जुइ, दिनाः दिनाः जुइ । लिपा जूलिसे थ्व ताउत जुयाच्वनी । अले मेमेगु अंगलय् नं न्यनावनी । अप्वः थें छखेर (देपाय् वा जवय्) जुइ, तर गुलिं गुलिं ल्वगितय्त लिपा जूलिसे निखेरं जुयावइ । थ्व ल्वय् बुलुहुं बुलुहुं तच्वयावलकि ल्वगिया थीथी मांसपेशी छानावइ । म्ह कक्रक च्वनी, तुतिइ नं कथिं दाः थें जुइ । म्ह झ्यातु थें जुइ । लक्षण १) मिखा तग्वयेक कनाच्वनी, थय्क स्वयेबलय् वं सुयातं नये थें स्वयाच्वं थें खनेदइ । २) ख्वालय् भावशून्य खनेदइ । खँ ल्हायेबलय् ख्वालय् खने दयावइगु अनेतने भाव व मुद्रा –गथेकि ः न्हिलेगु, तं चायेगु, ख्वाः खिउँकेगु, ग्यायेगु आदि) प्रकट जुइमखु । अथवा कम जक खनेदइ । ३) नयेबलय् सास्ति जुइ । नसा घुतुकेत ताउ माली । कथुइ थाइ । थरथर खानाः गिलास वा कपय् च्वंगु वाइ । ४) ल्हातं काःगु प्यय् कुतुं वनी । म्हुतुं लाः अप्वः पिहां वइ । याकनं याकनं न्ह्यये फइमखु । मुसु वइ, ह्वपुइ । ५) सः चिसः जुइ, अले थरथर खाःगु लरबर ज ूगु व खाखः जूगु सः थें जुयाः धाःगु खँ अष्पष्ट जुइ । बिचाः यायेगु क्षमता कम जुयावनी, अले ल्वगिं सुम्क च्वंच्वनेगु हे ययेकी । ६) न्ह्यः यक्व मवइगु, तौल मगाइगु, कब्जियत, याकनं सासः फी मालीगु, च्व बांलाक मवइगु, इकुइगु, दनेबलय् खिउँसे च्वनीगु, सेक्सय् कमजोरी व चःति यक्व वइगु जुइ । ७) थन न्ह्यथनागु अनेक लक्षण मध्ये छुं छुं लक्षण बुराबुरि जुइकाः पार्किन्सन मजूसां नं खनेदयेफुगु लक्षण खः । अथे जुयाः गबलें गबलें थ्व खँ सिइके थाकुइ कि वयात बुरा जुयाः थ्व लक्षण खनेदयावःगु खः कि पार्किन्सन ल्वचं थियाः । कारण १) पार्किन्सन ल्वय् मनुखं अप्वः बिचाः यायेमाःगु ज्या यक्व यातकि अले नकारात्मक सोच व मानसिक तनावया कारणं जुइ । २) छुं कथं न्ह्यपुइ चोट लातकि न. पार्किन्सन ल्वय् जुइफु । थुकिं न्ह्यपुया ब्रेन पोस्टर कन्ट्रोल याइगु ब्वयात नं ड्यामेज यानाबी । ३) छुं छुं अज्याःगु वासः, गुगु मानसिक ल्वचय् छ्यलेगु याय, गथेकि यक्वः न्ह्यः वइगु वासः व एन्टि डिप्रेसिभ वासःया यक्व सेवन यात धाःसां नं पार्किन्सन ल्वय् जुइयः । ४) यक्व धूमपान यातकि, सुर्ती नयेगु यातकि, फास्टफुड अप्वः नयेगु यातकि, अय्लाः यक्व त्वनकि, प्रदूषण व लागू पदार्थया सेवन यातकि नं पार्किन्सन ल्वय् जुइयः । ५) म्हय् भिटामिन ई मगातकि नं पार्किन्सन ल्वय् जुइफु । ६) थीथी कथंया इन्फेक्सन न्ह्यपुइ भाइरसया इन्फेक्सन (इन्सेफलाइटिस) । ७) न्ह्यपुइ हि थ्यंकीगु हिनुलिइ पंगः वइगु । ८) म्याग्नीजया विषाक्तता पार्किन्सनया प्राकृतिक चिकित्सा १) पार्कित्सन ल्वय् लंकेत प्यन्हु न्यान्हु तक लखय् कागतिया रस ल्वाकछ्यानाः त्वनेमाः । थ्व बाहेक थ्व ल्वचय् नैंक्याःलः त्वनाबीगुलिं नं यक्व फाइदा याः । २) थ्व ल्वचय् ल्वगि मनुखं फलफुल व तरकारिया रस त्वन धाःसां नं यक्व फाइदा जुइ । ३) मुस्या दुरुइ ल्वाकछ्यानाः हाम्वःयात दुरुइ ल्वाकछ्यानाः अथवा च्वलेचिया दुरु यक्व त्वनेगु यात धाःसां नं थ्व ल्वय् छुं न्हि लिपा हे लनावनी । ४) ल्वगि मनुखं वाउँगु हः दुगु तरकारिया सलाद फक्व अप्वः छ्यलेगु यायेमाः ५) ल्वगि मनुखं गुगु पदार्थय् भिटामिन ईया मात्रा आपाः दु, ज्यःनां बेलिया रूपय् अज्याःगु पदार्थया अप्वः सेवन यायेमाः । ६) ल्वगि मनुखं कफि, च्या, नशालु चीज, चि, चिनि, प्याकिङ्ग फूड नयेमजिउ । ७) न्हिं न्हिं छुं भचा हलुका व्यायाम यात धाःसां नं छुं ई लिपा थ्व ल्वय् लनावनी । ८) पार्किन्सन ल्वय् जुयाच्वंम्ह मनुखं थःगु बिचाःयात न्ह्याबलें सकारात्मक जुइका तयेगु व सदां लय्तायाच्वनेगु कुतः यायेमाः । ९) थुकथं थीथी कथंया प्राकृतिक उपचार न्हियान्हिथं यानाच्वन धाःसा पार्किन्सन ल्वय् याकनं लनावनी । १०) गुपिं मनूतय्गु म्हय् भिटामिन डी यक्व मात्राय् दु, उपिं मनूतय्त पार्किन्सन ल्वय् जुइगु खतरा कम जक दइ । निभाःजः भिटामिन डीया तःधंगु स्रोत खः । तसकं हे कम जक अज्याःगु खाद्यपदार्थ दु, गुकी भिटामिन डी दइगु खः । म्हय् भिटामिन डीया मात्रा कम जुल धाःसा उकिं यानाः क्वँय् बमलाइगु, क्यान्सर, नुगःस्येँ सम्बन्धी ल्वय् व डाइबिटिज जुइफु । आः वयाः सीदयेधुंकूगु दु कि भिटामिन डी मगातकि पार्किन्सन ल्वय्या कारण नं जुइफु ।","January 12, 2019 02:30 AM"
https://nepalbhasatimes.com/20777,उसाँय,  ,छु खः हैजा,"छुं न्हि न्ह्यव जक येँया टेकुइ च्वगु शुक्रराज ट्रपिकल तथा सरुवा रोग अस्पतालय् छम्ह मनू हैजाया संक्रमण जूगु लुइकूगु खः । नेपालय् दँय्दसं तांन्वःगु मौसम वलकि हैजाया ल्वगि लुया वयाच्वंगु दु । वंगु वालय् हैजाया संक्रमण जूम्ह ल्वगि लुया वःगु समाचारं थ्व ल्वय् प्रकोपया कथं न्यना वनीगु खः कि धयागु ग्याःचिकु नं ब्वलंगु दु ।                                                         तर चिकित्सकतय्सं धाःसा अपाय्सकं ग्याये मायेक महामारीया अवस्था मदुगु खँ धाःगु दु । शुक्रराज ट्रपिकलया इपिडिमियोलोजी तथा रोग नियन्त्रण महाशाखाया प्रमुख डा. विवेककुमार लालं बिबिसीलिसे खँ ल्हासें हैजा जुल धाःम्ह मनू उपचार यानाः स्वस्थ जुयाः छ्यं लिहां वनेधुंकूगु खँ धयादीगु दु । वय्कलं उम्ह विरामीया छेँजः व जःलाखःला सुयाके नं हैजा खनेमदुगुलिं अवस्था सामान्य हे दुगु खँ धयादीगु दु । हैजा छगू सुरुवा ल्वय् खः, अले थ्व दूषित लः व नसाज्वलं पाखें सरे जुया वइ । डा. लालया कथं उम्ह मनुखं छ्यलाच्वंगु हिति व तुंथिया लः दूषित खनेदुसां अन हैजा जुइकीगु भिब्रिओ कोलरी नांया ब्याक्टेरिया धाःसा मलूगु खँ धासें उम्ह मनूयात गुकथं हैजाया जीवाणु सुरुवा जूगु खः व धाःसा पत्ता लगे जुइमफुगु खँ धयादीगु दु । लिसें वय्कलं हैजा महामारीया कथं न्यना वनेफुगुलिं सामान्य झारापखाला जक जूसां अप्वः सावधानी नालेमाःगु खँ धयादीगु दु । छु खः हैजा ? – हैजा छगू गम्भीर कथंया झारापखाला ल्वय् खः । इलय् हे उपचार मयात धाःसा थ्व ल्वचं कःम्ह मनू छुं घौ लिपा हे सी नं फु । – थ्व भिब्रिओ कोलरी नांया व्याक्टेरिया (जीवाणुं) सरे जुइगु ल्वय् खः । – अनुसन्धानकर्तातय् कथं विश्वन्यंकं दँय् १३ लाख निसें ४० लाख तक मनूतय्त हैजाया संक्रमण जुइगु जुयाच्वंगु दु । – हैजाया कारणं विश्वन्यंकं दँय् २१००० निसें १,४३००० तक मनूतय् सिनाच्वंगु अनुमान यानातःगु दु । – हैजा जूपिं ८० प्रतिशत विरामीयात जीवनजल छ्यलाः सफलतापूर्वक उपचार यायेफइ । – गम्भीर कथंया हैजा जुल धाःसा तुरुन्त एन्टिबायोटिक व नसापाखें सलाइन बियाः उपचार यायेमाः । – मेमेगु लखं जुइगु ल्वचय् थें हैजा रोकथाम यायेत नं सुरक्षित लः व सरसफाइ महत्वपूर्ण जुइ । – विश्व स्वास्थ्य संगठनं हैजापाखें जुइगु मृत्यु ८० प्रतिशत म्हो यायेगु ताः तयाः सन् २०१७ य् छगू रणनीति हःगु खः । गुकथं रोकथाम यायेगु हैजा व मेमेगु लःपाखें सरे जुइगु सरुवा ल्वय् रोकथाम यायेत त्वनेगु लःया स्रोत हे सफा जुइमाः । त्वनेगु लःया लिसें धःया व्यवस्थापन नं तसकं महत्वपूर्ण जुइ । यक्वसिनं छगू हे स्रोतपाखें लः त्वनेगु व धः व शौचालय व्यवस्थित मदुगु थासय् हैजा महामारी कथं ब्वलनीगु सम्भावना यक्व दइ । थुकिया लिसें व्यक्तिगत सरसफाइलय् नं विशेष ध्यान बीमाः । नये न्ह्यः नयेधुंकाः, फोहर संकेधुंकाः, चःबिइ वनेधुंकाः साब्वं लखं ल्हाः सिलेगु बानी यायेमाः । गुकथं पत्ता लगे जुइ ? इपिडिमियोलोजी तथा रोग नियन्त्रण महाशाखाया कथं थगुने नं येँय स्वम्हेसिके हैजा खनेदुगु खः । हैजा संक्रमण खःमखु सीकेत प्रयोगशालाय परीक्षण जूगु खः । स्वनिगः दुने व पिने अझ नं यक्व थासय् त्वनेगु लः व धःया व्यवस्थापन लिसें व्यक्तिगत सरसफाइया स्थिति बांलानाच्वंगु मदुगुलिं स्वनिगः पिने नं हैजा न्यनेफुगु सम्भावना दनिगु खँ धाःगु दु । देय्या गुलिखे थासय् अझ नं झाराबान्ताया कारण लुइकेगु निंतिं बांलाःगु प्रयोगशाला मदुगुलिं हैजा खः कि मखु धयागु सिइकेत थाकुनी । हैजा मन्यंकेगु खःसा हैजा खनेदुगु थासय् थ्व ल्वय या संक्रमण याइम्ह जीवाणुया स्रोत हे मालाः उकिया व्यवस्थापन यायेगु हे दकलय् बांलाःगु उपाय खः । गुकथं जुइ संक्रमण ? – हैजाया जीवाणु चिपुगु आन्द्राय् संक्रमण याइ । तांन्वःगु व वा व इगु मौसमलय् लःया स्रोतय् हैजाया जीवाणु ल्वाकज्याःवन धाःसा अज्याःगु दूषित लः त्वंम्ह मनूयात थ्व ल्वय् संक्रमण जुइ । अथेहे दूषित नसाज्वलं नल धाःसा नं थ्व ल्वय् सरे जुइफु । उकिं लः क्वाकाः व नसाज्वलं नं बांलाक बुकाः जक नयेत चिकित्सकतय् सल्हा बी । हैजा जूम्ह मनू दिसा लखय् ल्वाकज्याः वनाः उकिया ब्याक्टेरियां लःयात दूषित यानाबी, अले अज्याःगु लः त्वनेकि मेम्ह मनूयात थ्व ल्वय् सरे जुइ । उकिं सरसफाइलय् विशेष ध्यान बीमाःगु खँ नं चिकित्सकतय्सं धाःगु दु ।  ","May 13, 2019 06:11 AM"
https://nepalbhasatimes.com/21460,उसाँय,  ,स्वास्थ्य व सौन्दर्यया निंतिं कस्ति व कागतिया रस,"आयुर्वेदय् धयातःगु दु कि प्वाथय् खराब पदार्थया उत्पादन जुइ, गुगु म्हं पितछ्वये मफुत धाःसा उकिं थीथी ल्वय् जुइकी । कस्ति व कागतिया लिसें क्वाःलः त्वनाबिल धाःसा प्वाथय् च्वंगु विषाक्त पदार्थ पिहां वनी । अले थुकिं म्हयात पोषकतत्व सालाकायेत नं ग्वाहालि याइ । कागतिं म्ह छाँट वनाः बांलाकी ।                                                         सुथय् लुमुलुमु धाःगु लखय् कागति तिस्सिनाः त्वनादिसँ । नियमित रुपं थ्व प्रयोग यानावं यंकादिसँ । कस्ति ख्वाःया निंतिं नं बांलाः । थ्व पानाबिल धाःसा ख्वालय् प्राकृतिक चमक खनेदइ । अले छ्यंगू फ्वफ्वः धाइगु नं मजुयावनी । कस्ति व कागतिया संयोगं स्वास्थ्ययात जक फाइदा याइगु मखसे छ्यंगूयात फाइदा नं याइ । आयुर्वेदय् वा मेगु गुगुं पुलांगु चिकित्सा पद्धतिइ अप्वः थें झिता ल्वय्या निंतिं छता हे पदार्थ छ्यलेगु याइ । तर थुकिया पाय्छि अःखः आधुनिक चिकित्सा प्रणालीइ झिता वासः वा पदार्थ ल्वाकछ्यानाः छता ल्वय्या उपचार यायेगु याइ । अथे जुयाः कस्ति, हलू, तुल्सी आदि नं थीथी ल्वय्या उपचारय् जक ज्या वइगु मखु, बरु थ्व सौन्दर्यवर्धकया रुपय् नं प्रयोग जू । आः झासँ, झीसं कस्ति व कागतिया फाइदा छु छु दु सिइके – # सेखं चाल धाःसा कागति छगः बांलाक सिलाः छगू गिलास लखय् तयाः दायेकादिसँ । लः दालकि कागति लिकयाः तानादिसँ, अले थ्व हे क्वाःलःयात छगः गिलासय् तयाः कागति तिस्सिनादिसँ । थुकी छगू चम्चा पालुति, निगू चम्चा कस्ति ल्वाकछ्यानाः त्वनादिसँ, सेखं लनावनी । # कागति लखं सुथय् बहनी गललल यानादिसँ । थुकिं कथुइ थानाच्वंगु कफ नं ब्वलावइ । तसकं चर्को जुइक हे सेखं चायाच्वंगु दुसा छगू गिलास ग्वाराग्वारा दायाच्वंगु लखय् कागति छगःया रस व इच्छा कथं कस्ति ल्वाकछ्यानाः बहनी द्यने त्ययेकाः त्वनादिसँ । # स्येंस्यें वइगु समस्या दुसा कागतिया रस कस्तिइ ल्वाकछ्यानाः फ्ययाबिल धाःसा स्वँ बल्लाइ, अले स्येंस्यें वःगु क्वलाइ । #छगः कागतिया रस, चि भचा २५० मिली लुमुलुमु धाःगु लखय् ल्वाकछ्यानाः सुथय् खालि प्वाथय् त्वनाबिल धाःसा ल्ह्वनीगु कम जुइ । थ्व मदिक्क लछिनिसें निला तक कयादिसँ । थ्व गर्मिया मौसमय् अप्वः ज्या वः । यदि कस्ति नं ल्वाकछ्यायेगु खःसा अझ बांलाइ । थ्वयां लिपा न्हिनय् गबलय् गबलय् प्याःचाल, लखय् कागति, कस्ति तयाः त्वनादिसँ । छता खँ लुमंकादिसँ – यदि कस्ति ल्वाकछ्यायेगु खःसा चि ल्वाकछ्यानादीमते । # १२५ मिली लः दायेकाः लुमुलुमु धायेक ख्वाउँलकि स्वंगू स्वंगू चम्चा कागतिया रस व कस्ति ल्वाकछ्यानाः त्वनादिसँ । ल्ह्वनीगु कम जुइ । थ्व खालि प्वाथय् निला तक त्वनादिसँ । जा छक्वः जक नयेगु यानादिसँ । कसरत, योग, प्राणायाम न्हिं न्हिं यानादिसँ । चोकरया मरि, वाउँचा तरकारि भपियादिसँ । नये धुनेवं गुलि अप्वः क्वाःक्वाःगु लः त्वनेफु, निला तक त्वनादिसँ । # कस्ति, कागति व क्वाःलः स्वतां ल्वाकछ्यानाः त्वन धाःसा नयागु पचय् यायेगु शक्ति अप्वः दयावइ । # दुरुपाय् गुलिचा वल धाःसा कागतिया रस व कस्ति उति उति हे मात्राय् ल्वाकछ्यानाः दुरुपाय् पट्टि तयादिसँ । # कस्ति व कागति नितां छगू छगू चम्चा सवाः कथं बेय्चि भचा तयाः फ्ययाबिल धाःसा हिकु वयाच्वंगु दिनावनी । # दम थहां वल धाःसा क्वाःलखय् कागति तिस्सिनाः त्वंकाबिल धाःसा फाइदा जुइ । दमया ल्वगियात न्हिंन्हिं सुथन्हापां छगः कागति कस्ति निगू चम्चा व पालुति छगू चम्चा छगू कप पूपूगु लखय् हे त्वनाच्वन धाःसा यक्व फाइदा जुइ । थ्व दम थहां वयाच्वंगु इलय् कायेफइ । हृदयरोग, ब्लडप्रेसर, पाचन संस्थानया ल्वय् व बांलाःगु स्वास्थ्यया निंतिं फाइदाजनक जुइ । # छब्व पालुति, छब्व कागतिया रस, छब्व तुयुगु प्याजया रस – थ्व सकतां ल्वाकछ्यानाः छानय् यानाः सुथय् बहनी मिखाय् ताःई तक तयेगु यानाच्वन धाःसा मोतिबिन्दू मदयावनी । हिइसे च्वंसा गुलाबजल ल्वाकछ्यानादिसँ । थुकी १२ भाग गुलाबजल तयाः न्हिं न्हिं थुकथं हे तयाच्वन धाःसा मिखा त्यय्लानावइ, चश्मा नं तये म्वाःला वनेफु । # बागः कागति लखय् तयाः दायेकाः छगू कपय् तिस्सिनाः निगू चम्चा कस्ति तयाः ल्वाकछ्यानादिसँ । थुकथं तयार यानागु थज्याःगु निगू मात्रा सुथय् व बहनी कयादिसँ । थुकिं छितः मुसु वयाच्वंगु लंकाबी । कफ थानाच्वंगु दुसां ब्वलावइ । # छगू चम्चा कागतिया रस, थुलि हे मात्राय् कस्ति व पालुति ल्वाकछ्यानाः न्हिं स्वक्वः सेवन यानादिसँ । थुकिं प्वाथय् ग्यासया उत्पादन जुइकीमखु । लिसें छिगु ल्वय्लिसे ल्वायेगु क्षमता नं अप्वयावइ । छगू चम्चा इमूचुनय् छगू चम्चाया प्यब्वय् छब्व कागतिया रस ल्वाकछ्यानाः फ्ययादिसँ, ग्यासया समस्याय् आराम जुयावइ । # कस्ति व कागतिया रस उति उति हे मात्राय् ल्वाकछ्यानाः वाय् बुलाबिल धाःसा पायरिया ल्वचय् फाइदा जुइ । # छाति स्याइगु समस्या दुसा गाजर मनाः उकिया रस पिकयाः उगु रसय् कस्ति ल्वाकछ्यानाः त्वनादिसँ ।  ","May 31, 2019 07:45 AM"
https://nepalbhasatimes.com/21704,उसाँय,  ,"पःकाय् नं दु, वासःया गुण","पःका छताजि गुणकारी मसला खः । थुकी यक्व हे वासःया गुण दु । अचार फीबलय् पःका थ्यंमथ्यं दक्वं हे अचारय् तयेगु याइ । वासःया रुपय् छ्यलाः पःकां यक्व हे ल्वय्यात ख्यानाछ्वयेफु । पःका काचाक्क स्वयेबलय् तू थें च्वनी, तर थ्व तू स्वयां भचा चिग्वः जुइ । ख ला थुकिया छ्यलाबुला मसलाया रुपय् जुइगु खः, तर थुकी चिकंया अंश नं यक्व हे दइ ।                                                         थुकिया सवाः भचा खखः धाइ । थ्व गरम प्रकृतियागु चीज खः, अथे जुयाः थुकिं पाचक अग्नि बल्लाकी, रुचि अप्वयेकी । गरम जुइगुलिं यानाः वात व कफ मदयेकाबी । थुकिं यानाः वात व कफया यक्व थें ल्वय् लनावनी । प्वाः स्याःगु, म्ह स्याःगु लंकाबी, अले प्वाथय् दायाच्वंपिं कीत स्यानाबी । आउँ जूपिंत, हिकु वयाच्वंपिंत व सासःया ल्वय् जुयाच्वंपिंत नं पःकां फाइदा याः । पःकाय् दुगु वासःया गुण # पःकाया सेवनं नयेपित्याकी । थुकिं पाचनशक्ति बल्लाकी। पाचन अग्नि तेज जुलकि नयेगु नसा नं प्वाः जायेक नयेफइ । # पःकाया सेवनं प्वाथय् दयावइगु ग्यासं नं मुक्ति दइ । # पःका लखं झीगु प्वाःयात यक्व हे फाइदा याः । सुयातं सासःया ल्वय् दुसा, दम थहां वयाच्वन धाःसा व भतिचा जक न्यासि वंसां स्येंस्यें वःसा पःकाया च्या त्वंकादिसँ । # अपच जुयाच्वंसा वा हैजा जूसा वा छ्यंगूया ल्वय् – थ्व सकतांयात पःकां फाइदा याः । महिनावारी गडबड जूसा अथवा तिल्वय् जूसां नं पःकां उपचार यायेगु सम्भव जू । # प्वाः स्यानाच्वंगु दुसा अथवा सेखं चायाच्वंगु दुसां नं पःकां उपचार यायेगु सम्भव जू । # तिल्वय् दुपिंत बेहोस जुइगु धयागु सामान्य खँ खः । अथे बेहोस जुइबलय् पःका कयाः निनादिसँ, अले यचुगु कापः छकुतिइ प्वःचिनादिसँ, थ्व ल्वगियात नतुंकादिसँ, होसय् वइ । # सेखं चायाच्वंगु दुसा पःकाः निगःचा निनाः उकी कस्ति ल्वाकछ्यानादिसँ । पःकाः दुगु कस्ति सेखं चायाच्वंम्हेसिनं नतुनादिसँ, अले छगू चम्चा नया नं दिसँ । प्यघौ प्यघौ पाकाः थथे नतुनेगु व नयेगु यानाच्वनादिसँ, सेखं लनावनी । # मन ग्याःथें जुयाच्वन, छु याये छु याये जुयाच्वन, अले म्ह नं भचा खाः थें जुयाच्वन धाःसा थःगु ल्हातय् व तुतिइ पःकाया पेस्टं बुलादिसँ, याउँयावनी । # नःसा पचे मजू, गबलें पाउँक धक्काः वःसा गबलें वायु थहां वः । थज्याःगु अवस्थाय् छगू चम्चाय् प्यब्वय् छब्वः पःकाचुं कयाः बागू गिलास लखय् ल्वाकछ्यानाः त्वनादिसँ । अपचया समस्या जुइमखु । # पःका निनाः लः ल्वाकछ्यानाः अचार थें दयेकाः लेप तयाबिलकि न्हाय्पंया क्वसं मनावःगु, साहा (जोर्नी) स्याःगु याक्वय् गुलिचा वःगु, तुयुगु चातः, छ्यं स्याःगु आदि लनावनी । # मस्तय् प्वाथय् वायु मुनाच्वन धाःसा पःकाया लेप त्यपुचिया छचाःखेरं तयाबीमाः । # पिसाब खोले मजुल धाःसा पःकाया लेप क्वप्वाथय् तयेमाः । # वा स्याःसा पःका क्वाःलखय् तयाः कुल्ला यानाबीमाः । # पःकाया चिकनं छ्यनय् कै वःसा पुँइ चिन धाःसा सँ हाल धाःसा यक्व हे फाइदा याइ । # म्हय् गनं नं स्यानाच्वन धाःसा पःका निनाः ख्वाउँलखय् ल्वाकछ्यानाः स्याःथाय् लेप तयादिसँ, पःकाःया लेप तये स्वयां न्ह्यः म्हया उगु ब्वय् गन लेप तयेगु खः, अन सालुगु यचुगु कापः लायादिसँ, अले उकी द्यःने जक तयादिसँ । लाय् लाक तप्यंक लेप तयाबिल धाःसा ला ह्याउँयावइगु, अले कै वइगु सम्भावना दइ । # प्वाः तसकं स्यात धाःसा नं पःकाया लेप तयेबलय् याउँसे च्वनी । नयागु छुं चीज पचे मजुल, अले भयंकर अपच जुल धाःसा बागू चम्चा पःकाचुं लखय् संकाः त्वनेगु यायेमाः, फाइदा जुइ । # हैजाया ल्वगियात झारा नं जुयाच्वंगु दु, बान्ता नं जुयाच्वंगु दु, अले छेँय् वयात नकेत वासः नं छुं मदुसा उगु इलय् प्वाथय् पःकाया लेप तयाबीगु लाभदायक सिद्ध जुइ । # अपच जुयाः वा मेगु छुं कारणं हिकु वल धाःसा लःया लिसें चि छप्ति व पःकाचुं छप्ति काल धाःसा फाइदा जुइ । # मिसातय् महिनावारी जुइबलय् अप्वः कष्ट जुल वा बांलाक खोले मजुल धाःसा जा नयेबलय् वा छुचुंमरि नयेबलय् न्हापांगु प्यय् पःकाचुं भतिचा तयाः काल धाःसा फाइदा जुइ । # सेखं चाइबलय् पःका कस्तिलिसे फ्ययाबिल अथवा नतुनाबिल धाःसा फाइदा जुइ । थुकी कफ नं ब्वलावयेकी । प्वाथय् कफ दुसा क्वाःलः लिसे पःकाः बिल धाःसा कफ अःपुक हे पिहां वइ । # हाया वयाच्वंगु सँ, उकी तुँचा नं दु धयागु खःसा चछि पःका लखय् फ्वयादिसँ, अले सुथय् थ्व लखं सँ चायादिसँ, फाइदा जुइ । पःका निनाः थुगु पेस्टयात हेयरप्याकया रुपय् नं छ्यलेफु । थुकिं नं फाइदा जुइ । सावधान पःका गरम याइगु चीज जूगुलिं रक्तपित्त, रक्तवात, हि खनेदुगु अलःकै, म्ह हियुगु, इकुइगु, ब्लड प्रेसर हाइ जूपिंंसं पःका सेवन यायेमजिउ ।","June 07, 2019 07:45 AM"
https://nepalbhasatimes.com/17830,उसाँय,  ,सुकुमेल नयाया झिता फाइदा,"माउथ फ्रेसनरया रुपय् यदि छि थःगु म्हुतु नवइगु जुयाच्वन धाःसा छिं सुकुमेलयात माउथ फ्रेसनरया रुपय् छ्यलादीफइ । थ्व छता तसकं हे बांलाःगु माउथ फ्रेसनर खः । छगः सुकुमेल म्हुतुइ तयातयेबलय् छखे छिगु म्हुतु नमवइगु जुइसा मेखे छितः खँ ल्हायेगु इलय् आत्मविश्वास नं दयावइ ।                                                         पाचन शक्ति बल्लाकेत गुलिं गुलिं मनूतय् जा नये धुनेवं सुकुमेल छगः क्वाप्प म्हुतुइ तयेगु बानी दयाच्वनी । थ्व बांलाःगु बानि खः, छाय्धाःसा सुकुमेलं पाचन शक्ति बल्लाकाबी । जा नये धुनेवं सुकुमेल छगः नयेगु यातकि प्वाः फुंफुं च्वनीगु, प्वाः स्याइगु, अपच जुइगु आदि समस्याया सामना यायेमाली मखु । च्याया सवाः थकायेत आतक यदि छिं च्याय् सुकुमेल छ्यलेगु यानामदियानिसा छक्वः सुकुमेल जरुर हे छ्यलादिसँ । थुकिं च्याया सवाः यक्व हे थकयाबी । छिं च्याय् सुकुमेल छ्यलेगु यानादिल धाःसा छिकपिनि पाहाँपिंसं छिगु ल्हातं दयेकूगु च्याया तारिफ मयासे च्वने फइ हे मखु । हिकु दिकेत गबलें गबलें आकाझाकां हे झीत हिकु वयेगु सुरु जुयावइ, गुकिं यानाः थःत व थःगु न्ह्यःने च्वंम्ह मनूयात नं चिन्तित यानाबी । हिकु दिकेगु छुं हे वासः मदु । थनथाय् लाक्क हे ज्या वइ, छगः चिकिचाग्वःगु सुकुमेल । छितः हिकु वयाच्वंगु दुसा सुकुमेल छगः म्हुतुइ तयाः न्ह्ययाच्वनादिसँ, हिकु वयेगु दिनावनी । नुगःस्येँ सम्बन्धी ल्वचय् वैज्ञानिकतय्गु धापू कथं सुकुमेलय् छुं छुं अज्याःगु तत्व दु, गुगु छुं कि छुं कथं नुगःस्येँयात मदयेक मगाःगु जुयाच्वनी । न्हिं छगः सुकुमेल नयेगु यानच्वन धाःसा झीगु नुगःस्यें सुथां लाक्क ज्या यानाच्वनी । डाक्टरतय्गु धारणा दु कि यदि झीसं न्हिं छगः सुकुमेल नयेगु यानाच्वन धाःसा झीगु नुगःस्येँ सम्बन्धी बछि स्वयां अप्वः ल्वय् कम जुयावनी । म्हया सुचुकुचु यायेत झीगु म्हय् मदिक्क अज्याःगु पदार्थ दयाच्वनी, गुगु कि झीगु म्हयात अनावश्यक खः । थज्याःगु पदार्थ झीगु म्हं पित छ्वयेगु तसकं जरुरी जुइ । थज्याःगु पदार्थ मुनाच्वनकि म्हय् अनेतने न्हून्हूगु ल्वय् जुयाच्वनी । छगः चिकिचाग्वःगु सुकुमेलं थज्याःगु अनावश्यक व हानिकारक पदार्थ झीगु म्हं पितछ्वयेत झीत ग्वाहालि यानाच्वनी । म्हय् हि मगाः मजुइकेत थौंकन्हय् मनूतय्गु दिनचर्या हे थज्याःगु जुयाच्वन कि गुकिया कारणं न्हियान्हिथं न्हून्हूगु ल्वचं कइगु जुयाच्वंगु दु । थौं मनूतय्त हि मगाइगु धयागु नं सामान्य खँ थें जुइधुंकल । मिसातय्त थ्व समस्या भचा आपाः हे दु । मिसात नं थौंकन्हय् पिहां वनाः ज्या यायेमाःपिं जुयावःबलय् उमिसं थःगु स्वास्थ्यय् गुलि ध्यान तयेमाःगु खः, उलि तये फयाच्वंगु मदु । थुकिं यानाः उमित हि मगाइगु ल्वय् एनिमिया जुइगु जुयाच्वंगु दु । सुकुमेलय् अज्याःगु दक्वं तत्व दु, गुकिं झीगु म्हय् हि मगाः मजुइकेत ग्वाहालि यानाच्वनी । कथु वालावाला ममिंकेत चिकुलां आपाःसित कथु वालावाला मिनिगु जुइयः । धायेत ला थ्व छता साधारण समस्या जक खः धाइ, तर थथे जुइबलय् साप हे सुख दइमखु । कथु वालावाला मिनीगुयात लंकेगु घरेलु उपाय खः– बहनी द्यने त्ययेकाः सुकुमेल छगः नयेगु । बहनी द्यनेगु इलय् क्वाःलःलिसें सुकुमेल नयाबिल धाःसा कथु वालावाला मिंगु यक्व हे क्वलाइ । लिसें मुसु वःगु व कथु स्याःगु नं लनी । न्ह्यपु बल्लाकेत थौंकन्हय् मस्तय्के थ्व समस्या आपाः हे खनेदया वयाच्वंगु दु । मां–बौपिं मस्तय् ल्वःमनिगु समस्या खनाः साप हे दिक्क चाइ । न्ह्यपुयात बल्लाकेत अप्वः थें मस्र्याबरांया हे ग्वाहालि कायेगु याः । झीसं थ्व ल्वःमंकाच्वना कि न्ह्यपु बल्लाकेत सुकुमेलं नं ग्वाहालि याः। झीसं मस्र्याबरांया लिसेलिसें सुकुमेलया नं सेवन यात धाःसा दोब्बर फाइदा जुइ । थुकिया निंतिं छगः सुकुमेलया पुयात निगः स्वंगः मस्र्याबरां व निगः स्वंगः पेस्ता लिसे निनादिसँ । आः थुगु मिश्रणयात छगू गिलास दुरुइ तयाः क्वाकादिसँ । दुरुइ चिनिया थासय् मिश्री छ्यलादिसँ । थ्व दुरु त्वंकाबिल धाःसा मस्तय्गु दिमाग एकदम हे बल्लाइ । छ्यं स्याःगु व तनाव जुइगु तापाइ थौंकन्हय्या व्यस्त जीवनय् छ्यं स्याइगु नं सामान्य खँ थें जुइधुंकल । म्वायेकं म्वायेकं नं झी तनावय् लानाच्वनी । छ्यं स्याःगु व तनावयात कम यायेत झीसं वासःया ग्वाहालि कायेमाली । गबलें गबलें थज्याःगु वासः कायेगु कारणं थ्व लत थें हे जुयावनी । झीत छ्यं स्याःगु अबलय् तक क्वलाइमखु, गबलय् तक झीसं वासः नइमखु । यदि छिं न्हिं छगः सुकुमेल नयेगु यानाच्वन धाःसा छिं थ्व समस्याया सामना यायेमाली मखु ।  ","February 15, 2019 09:45 AM"
https://nepalbhasatimes.com/13987,उसाँय,११३८ कौलागा एकादशी,थीमज्यू जूइबलय् प्वाः मस्याकीगु आहार,"मिसातय्त त्यानुइगु, मनावइगु, छ्यं स्याइगु थेंज्याःगु समस्यां न्ह्याबलें हे लित्तुलिनाच्वनी । पीरियड्स अर्थात थीमजिउ जुइबलय् प्वाः स्याइगु नं छगू अज्याःगु हे समस्या खः । अथे ला छुं छुं नसा ज्वलनं झीत यक्व हे फाइदा बीफु, अले महिनावारीया थीथी लक्षणं मुक्त यायेत ग्वाहालि यायेफु । झासँ, उकिया बारे सिइके —                                                         सिमि व मटरकःछे पीरियड्सया झ्वलय् पाचनतन्त्र अनियमित जुयावनी । फाइबर गाक्क दुगु सिमि व मटरकःछें पाचनतन्त्रयात नियमित यायेत ग्वाहालि याइ । सिमिइ म्याग्नेसियम नं कुगाक्क दइ, गुकिं नुगःस्येँलिसे स्वानाच्वंगु थीथी ल्वय् जुइगु खतरा यक्व हे कम जुयावनी । सिमि नयेबलय् ऊर्जाया स्तर नं बांलाइ, अले थुकिं आइरन मगाइगु नं मजुइकाबी । डार्क चकलेट डार्क चकलेटय् गुलिखे अज्याःगु पोषक तत्व दइ, गुगु स्वास्थ्यया निंतिं यक्व हे बांलाःगु खः । गुलिखे रिसर्चं सिइदये धुंकूगु दु कि डार्क चकलेटं सेरोटोनिनया स्तर थकयाबी, गुकिं त्यानुगु व डिप्रेसनयात कम यायेत ग्वाहालि याइ । उकिं पीरियड्सया झ्वलय् डार्क चकलेट नयेगुलिं छितः फाइदा हे याइ । कार्बोहाइड्रेट फल, तरकारि व चु मबूगु अन्नं पीरियड्सया इलय् राहत प्रदान याइ । मेमेगु कम्प्लेक्स कार्बोहाइड्रेट समृद्ध खाद्य पदार्थय् खोर्पानि, सन्तरासि, पासि, तुसि, गाजर व कःनि नं लाः । लः अथे ला लः अनिवार्य रुपं आहार मखु । तर छिगु पीरियड्सया इलय् आहारया छगू मदयेक मगाःगु घटक खः । लखं अप्वःगु सोडियमयात पितछ्वइ, गुगु मनावइगु व छ्यं स्याइगु (माइग्रेन)या कारण जुइ । उकिं छिं फक्व अप्वः लः त्वनादिसँ । भिटामिन सी भिटामिन सी मिसातय्गु निंतिं ख्येँ व प्रजनन प्रणालीया गुणस्तरया निंतिं बांलाः । सन्तरासि व कागति भिटामिन सीया बांलाःगु स्रोत खः । क्लाल्सियम छगू अध्ययनं सीदु कथं मिसातय्त १२०० मिलीग्राम क्याल्सियम माः । छिं थःगु आहारय् ब्रोकोली व धौ दुथ्याकेगु कुतः यानादिसँ । धौ व एन्टिअक्सिडेन्ट गाक्क दुगु फल गथे कि मेवा, अं आदि सेवन यानादिसँ । अथे हे छिं थःगु आहारय् हाम्वः नं दुथ्याकादिसँ । थ्व नं क्याल्सियम गाक्क दुगु पदार्थ खः । भिटामिन बी ६ थ्व भिटामिन अद्भुत स्ट्रेस बस्टर खः । थुकिं छिगु मानसिक अवस्था बांलाकातइ । थुकिं मनावइगुयात नं पनी । आलु, केरा व सत्तु भिटामिन बी ६ प्रशस्त दुगु आहार खः । भिटामिन ई भिटामिन ईं पीएमएसया थीथी लक्षणयात मदयेका छ्वयेत ग्वाहालि याइ । थ्व छिगु छ्यंगूया निंतिं नं बांलाः । थुकिया आहार स्रोतय् एभोकाडो व ख्येँया म्हासुग्वः दुथ्याः । पीरियड्सय् पथपरहेज पीरियड्सय् परहेज छु छु चीजयागु यायेमाः धयागु खँय् नं ध्यान बीमाः । महिनावारी जुइबलय् प्वाः म्वय्म्वय् द्याक स्याइगुयात पनेत च्वय् न्ह्यथनागु नसाज्वलयां सेवनं ग्वाहालि याइ । अतिरिक्त डेरि उत्पादपाखें बचे जुयादिसँ, छाय्कि थुकिं प्वाः स्याकी । चि व चिनि यक्व दुगु नसाज्वलं नं भपादीमते । अय्लाः व रेड मिट नं बांलाः मजू, छाय्कि थुकिं छिगु प्वाथय् समस्या हयाबी ।","November 03, 2018 02:05 AM"
https://nepalbhasatimes.com/3204,उसाँय,११३८ चिल्लागा अष्टमी,जीपाखें झीत छु छु फाइदा दु ?,"नयेगु ज्वलंया सवाः थकायेगुया लिसेलिसें जीनं झीगु उसाँय्यात नं बांलाकातइ । थ्व एन्टि–अक्सिडेन्ट, एन्टी इन्फ्लेमेटरी, एन्टि फ्लेटुलेन्ट गुणया छेँ खः । थ्व बाहेक डाइटरी फाइबर व न, सिजः, क्याल्सियम, पोटाशियम, म्याग्नीज, सेलेनियम जिंक, भिटामिन व म्याग्नेसियमया बांलाःगु स्रोत खः । छिं ग्वःगु जी व जीचुं नितांया सेवन थःगु उसाँय् बांलाकेत यायेफइ ।                                                         म्हया तौल क्वकायेत – जीयात नं तौल क्वकाइगु आहारया रुपय् छ्यलेगु याः । ‘क्लिनिकल प्राक्टिस’या ‘कम्प्लिमेन्टरी थेरापीज’य् पिदंगु २०१४ या छगू अध्ययनय् तसकं तौल अप्वः जुइक ल्ह्वंपिं मिसातय्गु म्हया संरचना व लिपिड प्रोफाइलय् जीचुंया सकारात्क प्रभावया उल्लेख यानातःगु दु । थुकिं म्हय् दाः व कोलेस्ट्रोल कम यायेत यक्व हे ग्वाहालि याइ । थुकिया निंतिं थथे यानादिसँ – जी सियादिसँ, थुगु सियागु जीयात मिक्सिया ग्वाहालिं निनाः चुं दयेकादिसँ । थुगु चुंया छगू चम्चा न्हिंन्हिं धलिइ ल्वाकछ्यानाः निक्वः भपादिसँ । थुकिं छिगु म्हया तौल अःपुक हे कुहां वइ । ब्लोटिंगया उपचार– ब्लोटिंगया अथवा फुलय् जूगु प्वाःया छगू कारण ग्यास नं जुइफु । अथे हे मेमेगु कारण कब्जियत, अपच आदि नं जुइफु । मध्यपूर्व जर्नल अफ डाइजेस्टिभ डिजीजय् पिदंगु २०१३ या छगू अध्ययन कथं जीनं ब्लोटिंगय् सुधार हयेत ग्वाहालि याः । थुकिया निंतिं थथे यानादिसँ – छगू कप लः दायेकेत देछुनादिसँ । थुकी जीचुं छप्तिचा, पालुचुं व चिचुंया लिसेलिसें बागू चम्चा मस्र्यासोंप तयादिसँ । ५ मिनेट तक चिच्वःगु मिइ तयाः दायेकादिसँ । छानय् यायेधुंकाः थुकियात ख्वाउँकादिसँ, अले त्वनादिसँ । माल धाःसा थ्व प्रक्रिया हानं लिसा कयादिसँ । वायुनं यानाः प्वाः स्याःसा– थःगु वायु नाश याइगु गुणं यानाः जी वायुनं प्वाःस्याःगुया नं सफल उपचार यायेत ज्या वः । मस्तय्त थथे प्वाः स्याइगु आपाः हे जुयाच्वने यः, अले जीनं थथे प्वाः स्याइगुयात लंकाबी । थुकिया निंतिं थथे यानादिसँ – छगः कपय् छगू चम्चा जी तयादिसँ । थुगु कपय् क्वाःलः तयाः त्वपुयादिसँ । १५ मिनेट लिपा थुकियात छानय् यानादिसँ । थुगु घोलया छगू निगू चम्चा थः मचायात त्वंकादिसँ । एनिमिया लंकी– एनिमियाया दकलय् तःधंगु कारण खः म्हय् आइरन मगाइगु । आइरनया छगू तःधंगु स्रोत जूगु कारणं जी एनिमिया लंकेत सक्षम जू । छगू चम्चा जीचुंनं छिगु म्हयात ४ मिलिग्राम आइरनं पोषित याइ । थुकी दइगु आइरनं रेड ब्लड सेल्सया उत्पादन थकयाबी, अले त्यानुइगु थेंज्याःगु एनीमियाया लक्षणयात मदयेकाबी । उकिं आइरनया कमि मजुइकेत व म्हयात एनीमियापाखें बचे यायेत थःगु न्हियान्हिथंया आहारय् जीचुं दुथ्याकादिसँ । मांया दुरु खाकेत – जी क्याल्सियम व आइरनं समृद्ध जुइ । थ्व नितां हे प्वाथय् दुपिं व दुरु त्वंकाच्वंपिं मिसातय्गु निंतिं मदयेक मगाः । थुकिं दुरुपाया उत्पादनयात उत्तेजित यानाः उकिया मात्रा अप्वयेकी । थुलि बाहेक थ्वं मांपिंत मचा बुइ धुंकाः वइगु कमजोरी मदयेकाः फुर्ति थकयाबीगु ज्याय् नं ग्वाहालि याइ । दुरुपाया दुरु अप्वः खाकेत थथे यानादिसँ – छगू चम्चा जीचुं छगू गिलास क्वाःगु दुरुइ ल्वाकछ्यानादिसँ । थुकी कस्ति छ्वाकयानादिसँ । बहनी जा नयेधुंकाः द्यने न्ह्यः थ्व छुं वाः तक त्वनेगु यानाच्वनादिसँ । पाचनक्रिया बल्लाकी – आयुर्वेदय् जीयात प्वाः स्याःगु, अपच, प्वाः फुंफुं मिंगु, वाक्वाक् वःगु आदि पाचन सम्बन्धी थीथी विकारया निंतिं तसकं बांलाःगु वासः धयातःगु दु । थ्व अग्नाशय एन्जाइम, गुगु पाचनक्रियाय् समर्थक जुयाच्वनी, उकियात उत्तेजित याइ । थ्व प्वाथय् जुयाच्वंगु एसिडिटिया नं सफल उपचार खः । पाचनक्रियायात उत्तेजित यायेत – छगू गिलास लखय् छगू चम्चा सियातःगु जीया चुं ल्वाकछ्यानादिसँ । थ्व न्हिं छक्वः अथवा निक्वः त्वनादिसँ । महिया छगू गिलासय् छगू चम्चाया प्यब्वय् छब्व सियातःगु जीया चुं व मलय्चुं तयादिसँ । छिं थ्व न्हिं छक्वः त्वनेगु यानादिल धाःसा नं पाचनक्रियायात प्रभावकारी दयेकेफइ । डायबिटिज नियन्त्रण यायेत– आयुर्वेद कथं जीलय् डायबिटिज विरोधी गुण दु । खाद्य विज्ञान व पोषणया इन्टरनेशनल जर्नलय् पिदंगु २००५ या छगू अध्ययनय् थुगु खँया पुष्टि याःगु दु कि जी नं हाइपोग्लाइसीमिया व ग्लुकोसुरियाय् ग्वाहालि यायेफु । डायबिटिज नियन्त्रण यायेत च्यागू चम्चा हजी (हाकुगु जी) सियादिसँ । थ्वयां लिपा सियातयागु हजी निनाः चुं दयेकादिसँ । थुगु चुंया बागू चम्चा लः लिसे भपियादिसँ । छुं महिना तक थथे न्हिं निक्वः भपादिसँ । स्मरणशक्ति बल्लाकेत– जीलय् दुगु एन्टि–अक्सिडेन्ट व एन्टि –इन्फ्लेमेटरी गुणं स्मरणशक्तिइ सुधार हइगु ला ख हे खः, लिसें थुकिं एकाग्रताया स्तरय् नं सुधार हइ । थ्व अल्जाइमर व उमेर थहांवंलिसे खने दयावइगु स्मरणशक्तिलिसे स्वापू दुगु थीथी विकारया नं सफल उपचार खः । थुकी थीथी कथंया भिटामिन बी व भिटामिन ई नं दु, गुकिं नशायात उत्तेजित यानाः न्ह्यपुया ज्या यायेगु पहलय् सुधार हयाबी । २०११य् फर्मास्यूटिकल बायोलोजीइ पिदंगु छगू अध्ययन कथं जीया नियमित सेवन यानाच्वन धाःसा स्मरणशक्तिइ सुधार वइ, अले न्ह्यपुइ लाइगु स्ट्रेस नं कम जुइ । न्हिं बागू चम्चा सियातःगु जी न्ह्ययाः नयेगु यानादिसँ, अले थःगु स्मरणशक्तियात उत्प्रेरित यानादिसँ । क्वेँय् बल्लाकी– जी छिगु क्वँय्या स्वास्थ्यया निंतिं तसकं फाइदाजनक जू । थुकी क्याल्सियम, पोटासियम थेंज्याःगु खनिज दु, गुगु क्वँय्या स्वास्थ्यया निंतिं मदयेक हे मगाः । थ्व बाहेक थुकी भिटामिन बी १२ नं दु, गुगु क्वँय्यात स्वस्थ याना तयेत ज्या वः । थुकी एस्ट्रोजनया यौगिक नं दइ, गुगु मीनोपज लिपा मिसातय्त जुइगु ओस्टेपोरोसिसया खतरायात कम याइ । थःगु क्वँय् स्वस्थ दयेकातयेत व उकिया घनत्वय् सुधार हयेत थःगु न्हियान्हिथंया नसाज्वलनय् जी अवश्य दुथ्याकादिसँ । सावधान– – जी अप्वः नलकि पाचन सम्बन्धि समस्या जुइ, नुगःचु हिइसे नं च्वनेयः । – जी अप्वः नलकि धक्काः अप्वः वयेयः । – जी प्वाथय् दुपिंत मनिं । अप्वः मात्राय् जी नलकि मचा कुहां वइगु वा ई मत्यवं मचा बुइगु सम्भावना दयेफु । अथे जुयाः प्वाथय् दुपिं मिसातय्सं जी आपाः नयेमजिउ ।","March 10, 2018 02:50 AM"
https://nepalbhasatimes.com/9623,उसाँय,११३८ दिल्लाथ्व पारू ,तछ्वयाः गुण व फाइदा,"तछ्व छताजि अज्याःगु अन्न खः, गुकिं स्वास्थ्यलिसे सम्बन्धित गुलिखे फाइदा याइ, अले अस्वस्थ जुइगु पाखें बचय् यानातइ । तछ्वय् यक्व हे पोषक तत्व दु । थुकी भिटामिन बी कम्प्लेक्स, आइरन, क्याल्सियम, म्याग्नेसियम, बीटा व ग्लुकेन, म्यागनीज, प्रोटिन, अमीनो एसिड, डायट्रि फाइबर्स व यक्व कथंया एन्टिअक्सिडेन्ट व ल्याक्टिक एसिड दु ।                                                         थ्व प्वाःयात तसकं निं । नयागु पचय् यायेत थुकिं तसकं ग्वाहालि याः । तछ्वयात हायाः नल धाःसा अप्वः फाइदा दु धाइ । तछ्व लखय् फ्वयाः उगु लः त्वन धाःसा नं झीत यक्व हे निं । तछ्वं गरम नं याइ मखु, ठन्डि नं याइमखु । तछ्व यक्व कथंया वासः व बीयर दयेकेत छ्यलेगु याइ । थ्व फाइबर प्राप्त यायेगु बांलाःगु प्राकृतिक स्रोत नं खः । थुकी दुगु मेमेगु गुण थुकथं दु– # साहा साहा स्याइगु समस्या दुसा तछ्वया लः न्हिं न्हिं त्वनादिसँ, पक्का नं याउँसे च्वनी । # प्वाथय् दइबलय् अप्वः थें मिसातय् पालि मनावइगु जुयाच्वनी । अथे मना मवयेकेगु खःसा तछ्वया लः न्हिं न्हिं त्वनाबीगु यायेमाः । # तछ्वं पथरी ल्वचय् नं फाइदा याः । तछ्वया लः त्वनाबीगु यानाच्वन धाःसा पथरी पिहांवनी । पथरीया ल्वगिं तछ्वचुंया मरि, सत्तु आदि दयेकाः नयेगु यायेमाः । थुकिं पथरी पित छ्वयाबी, अले हानं हानं दयावयेके बीमखु । #तछ्वया लखं म्हयात दुने नं डीटोक्स याइ । थ्व हि सफा याइगु बांलाःगु टनिक खः । # कथु मनावःगु, तसकं लः त्वने प्याःचाइगु व हियूगु जुल धाःसा छगू कप तछ्व निनादिसँ । अनंलि उकियात निगू गिलास लखय् तयाः च्याघौ तक फ्वयातयादिसँ । वयां लिपा व दायेकाः लः छानय् यानादिसँ । लुमुलुमु जक धालकि म्हुतुइ तयाः न्हिं निक्वः गलल गलल यानादिसँ । फाइदा जुयावइ । # छगू कप तछ्व व छुं भचा तरकारि तानाः छगू लीटर लखय् दायेकाः ख्वाउँके धुंकाः सूप हे त्वनादिसँ । ठोस आहार नये मजियाच्वंम्ह बिरामीयात थ्व ठोस आहार कयाति हे ग्यनी । # तछ्वया मरि नयेगु यातकि कब्जियत जुइमखु, ग्यास दयावइ मखु, छाय्कि थुकी फाइबर यक्व दइ, अले थ्व पचय् याये अःपुइ । थुकिं भोरि तग्वः मजुइकेत नं ग्वाहालि याइ । # चिनि व तछ्वचुं तयाः दयेकातःगु लड्डुं बाथ ल्वय् दुपिंत फाइदा याइ । थुकिं स्याःगु व मनावःगु क्वलाइ । # बारम्बार गर्भपात (मचा कुहांवइगु)या समस्या मजुइकेगु खःसा तछ्वया १२ ग्राम चालय् यानातःगु चुनय् उलि हे मात्राय् हाम्वः व चिनि नचुक निनाः कस्तिलिसे सेवन यानादिसँ । # कोलेस्ट्रोलयात कम यायेत तछ्वया लःया सेवनं यक्व हे फाइदा याइ । # तछ्वया लः त्वनेगु यानाच्वन धाःसा म्हय् दुने दुगु विषाक्त पदार्थ पिहां वइ, गुकिं यानाः ख्वाः यचुपिचु धायाः बांलानावइ । लिसें थुकिं इम्यून सिस्टमयात नं बांलाकी । # म्हय् गनं नं मना वयाच्वंगु दुसा तछ्वया लः दायेकाः त्वन धाःसा फाइदा जुइ । # डायबिटिजया ल्वगिं तछ्वचुनं दयेकातःगु मरि नयेगु याये हे माः । थुकी फाइबर यक्व दइ । थुकिया निंतिं छिं न्यागू किलो तछ्व, छगूत्या किलो चना, छगू किलो मुस्या, छगू किलो मी, छगू किलो छ्वः थ्व दक्वं क्ययेकाः दयेकागु चुंया मरि छुनाः भपियादिसँ, डायबिटिजय् फाइदा जुइ । # कमजोर मनूतय्गु म्हया तौल थकायेगु खःसा तछ्वयात लखय् १२ घन्टा फ्वयादिसँ, अनंलि कापः छकुतिइ चकंक तयाः पानादिसँ । अनंलि थ्वयात तीजक तीजक छ्यानाः थुकिया ख्वला वंकादिसँ । ख्वला वने धुंकाः तछ्वयागु उगु दानाय् दुरु तयाः खीर दयेकाः भपादिसँ । छुं वा लिपा हे गंसिम्ह मनू थ्व नयाः ल्ह्वनावइ । # गर्मीबलय् तछ्वया सत्तुं छिं थःगु म्हयात सिचुकेफइ । थुकिं म्हय् गर्मि सह यायेगु क्षमता दयेकाबी । # तछ्वचुनय् दुरु ल्वाकछ्यानाः चिकंकंगु छ्यंगूया निंतिं बांलाःगु क्वलं नं दयेके फइ । थ्व क्वलं बुयाः बाघौ लिपा लखं सिलादिसँ । तछ्वचुनं बेसनं स्वयां नं फाइदा याः । थुकिं चिकं कंगु छ्यंगूया कारणं जुइगु दक्वं समस्या ज्यंकाबी । # तःधंगु चम्चां निगू चम्चा तछ्वचुं कयाः उकी निगू चम्चा हे दुरु, हलू भतिचा, व तूचिकं भतिचा ल्वाकछ्यानाः पेस्ट दयेकादिसँ, अले ख्वालय् बुलादिसँ । गने धुंकाः क्वाःलखं ख्वाःसिलादिसँ । ख्वाः एकदम सफा खनेदइ । # तछ्वचुं व दुरुया क्रीमं हाकुगु ख्वाःयात नं तुइसे च्वंकाबी । अथे जूगुलिं तःधंगु चम्चां निगू चम्चा तछ्वचुनय् छगू चम्चा दुरुया क्रीम ल्वाकछ्यानाः उकी लः भतिचा तयाः पेस्ट दयेकाः ख्वालय् बुलादिसँ । ख्वाः यचुयावइ । # तःधंगु चम्चां निगू चम्चा तछ्वचुं, छगू चम्चा ग्लिसरिन, बागू चम्चा चिकं, बागू चम्चा गुलाबजल – थ्व सकतां ल्वाकछ्यानाः लेप दयेकादिसँ, अले पानादिसँ ।","July 14, 2018 02:05 AM"
https://nepalbhasatimes.com/2611,उसाँय,११३८ चिल्लाथ्व नवमी,उसाँय् बांलाकेत नालेमाःगु प्यता मज्जिमगाःगु खँ,"सिजःथलय् च्वंगु लः त्वनादिसँ सिजःया ब्याक्टेरिया न्हंकीगु गुणयात कयाः मेडिकल साइन्सं गाक्कं रुचि कयाः अध्ययन यानाच्वंगु दु । वंगु छुं दँया दुने जूगु थीथी प्रयोगं वैज्ञानिकतय्सं थ्व खँ सीकूगु दु कि लःया थःगु स्मरणशक्ति दइ– थ्वं प्रत्येक उगु चीजयात लुमंकातइ, गुकियात थ्व थियावनीगु खः । लःया थःगु स्मरणशक्ति दइगु कारणं झीसं थ्व खँय् ध्यान बी कि उकियात गज्याःगु थलय् तयेगु खः ।यदि छिं लःयात चछि अथवा कमसेकम प्यघौ तक सिजःया थलय् तयादिल धाःसा लखं सिजःया छुं छुं गुण थःके दुबिकी । थ्व लः खास यानाः लीभरया लागि बांलाइ, अले थुकिं छिगु उसाँय् बांलाकाः शक्ति फुर्ति दयेकाबी । यदि लः तसकं तीव्र गतिं पम्प जुयाः अल्याख मोडं चाःहिलाः न अथवा प्लाष्टिकया पाइपया ग्वाहालिं छिगु छेँ तक थ्यंकः वइबलय् थ्व दक्वं मोडय् हानाः वयेमाःगु कारणं उकी यक्व हे दोष दयेधुंकी । तर लखय् स्मरणशक्तिया लिसेलिसें थःगु मूल रुपय् लिहां वयेगु शक्ति नं दइ । यदि छि हितिं वइगु लः घौछि तक इकिधिकि हे मसंकुसे तयातल धाःसा दोष दक्वं थःथम्हं न्हनावनी ।                                                         म्हयात न्ह्यः मखु, आराम बियादिसँ छि द्यनेत गुइलय् झायादी, थ्व ला छिगु लाइफ स्टाइलय् निर्भर जुइ । तर महत्व थ्व खँया दु कि छितः ग्वःघौ द्यनेमाःगु दु । अक्सर धायेगु याइ कि छन्हुया च्याघौ द्यनेगु यायेमाः । छिगु म्हयात गुगु चीजया जरुरत दु, व न्ह्यः मखु, आराम खः । यदि छि न्हिछिं थःगु म्हयात आराम बिल, यदि छिगु ज्या छिगु एक्सरसाइज दक्वं हे आराम थें हे खःसा थःथम्हं हे न्ह्यः यक्व म्वाःलावनी । मनूतय्सं न्ह्यागु चीज नं तनावय् हे यायेत स्वइ, अप्वः थें मनूत पार्कय् चाःहिलाच्वंसां नं तनावय् दयाच्वनी । थज्याःगु व्यायामं फाइदाया पलेसा नोक्सान हे याइ, छाय्कि छिं न्ह्यागु चीजयात नं उकथं कयाच्वनादीगु दु, मानौं कि छि युद्ध ल्वानाच्वनादीगु दु । छि आरामं छाय् चाःहिला मदीगु ? चाःहिलेगु थजु, जगिंग थजु, उकियात आरामसाथ याये छाय् मफुगु ? आः न्ह्यसः चाःचाःहिलाः व हे वइ कि झीगु म्ह्यात ग्वःघौ द्यनेगु आवश्यक जू । थ्व खँ थुकी निर्भर जुइ कि छि गज्याःगु कथंया शारीरिक श्रम याइम्ह खः । छितः न नयेगु मात्रा क्वःछीगु जरुरत दु, न द्यनेगु ई । जितः थुलि क्यालोरी कायेमाःगु दु, जितः प्यघौ द्यनेमाःगु दु, जीवन म्वायेगु निंतिं थ्व दक्व बेकारया खँ खः । थौं छिं गुगु शारीरिक श्रम यानाच्वनादिल, उकिया स्तर कम दुसा छिं कम जक भपियादिसँ । कन्हय् यदि छिं यक्व ज्या यायेमाःगु दुसा छिं अप्वः भपियादिसँ । न्ह्यः धयागु नं अथेहे खः । गुगु इलय् छिगु म्हयात आराम याइ, व दनावइ, चाहे सुथसिया स्वताः इलय् जुइमाः अथवा च्याताः इलय् । छिगु म्ह अलार्म न्याःगु सलं दनावइगु मजुइमाः । छक्वः म्हं आराम यातकि व थःथम्हं हे दनावइगु जुइमाः । बाःछिया छक्वः द्यांलानादिसँ म्हया प्राकृतिक चक्रलिसे स्वानाच्वनीगु ‘मण्डल’ नांया छगू चीज दइ । मण्डलया मतलब खः प्रत्येक ६० निसें ४८ दिन म्ह छगू खास चक्रं न्ह्याः वनी । प्रत्येक चक्रय् स्वन्हु थज्याःगु दइ, गुकी छिगु म्हयात नसा मालीमखु । थुपिं मध्ये गुगुं नं दिनय् छन्हु मनसे हे छिं याउँक न्हि बिकेफइ । ११ निसें १४ दिनय् छन्हु अज्याःगु नं दिं वइ, गुकुन्हु छितः छुं नं नयेमास्ति वइमखु । उकुन्हु छिं मनयेगु यायेमाः । छिं थ्व खँ सिल धाःसा गजब चाइ कि खिचा व भौचातय्के दुने नं थुलि सजगता दु । छक्वः बांलाक ध्यान बियादिल धाःसा छिं सिइकेफइ कि छुं खास दिनय् इमिसं छुं नं नइमखु । धाथें ला, थःगु सिस्टमप्रति इपिं पूवंक हे सजग जुयाच्वनी । गुकुन्हु सिस्टमं धाइ कि थौं नयेमजिउ, उकुन्हु वयागु लागि म्हया सफा यायेगु दिन जुइ, उकुन्हु इमिसं छुं नं नइमखु । आः छिके दुने ला उलि जागरुकता मदु कि उगु खास दिनयात छिं म्हसीकेफइ । अय्सा छु यायेगु ले ? बस् थुगु समस्याया समाधानया निंतिं थन झीथाय् एकादशीया दिन क्वःछिनाबिल । छाय्कि बाःछिइ छक्वः एकादशी लाःवइ । थुकिया मतलब थ्व जुल बाःछिइ छक्वः छि छुं मनसे च्वनेफु । यदि छि छुं मनसे च्वने हे मफु अथवा छिगु ज्या हे अज्याःगु कि द्यांलायेगु सम्भव हे मदु, अले पित्याक च्वनेत गुगु साधानाया जरुरत जुइ, व नं छिके मदु धयागु खःसा छिं सिसाबुसा भपीफु । मूखँ थुलि हे खः कि बस थःगु सिस्टमप्रति जागरुक जुयादिसँ । छता खँ मेगु, यदि छि धुच्चापतिकं च्या व कफि त्वनेगु बानि दु, अले द्यांलायेगु कुतः यानादिल धाःसा भचा समस्या जुइ । थुगु समस्याया समाधान छगू हे जक दु, अले व खः छिं थःगु नये–त्वनेगु बानिइ सुधार हयेमाः । न्हापालाक्क पाय्छि कथंया नसात्वँसा नये–त्वनेगु बानि यानादिसँ, अले थथे द्यांलायेगु बारे बिचाः यानादिसँ । यदि नयेगु थःगु इच्छायात जबर्जस्ति पनेगु कुतः यात धाःसा थुकिं छितः हानि याइ । उकिं जबर्जस्ति छता गुगुं हालतय् नं यानादीमते । जँ तप्यंक तयाः फ्यतुनादिसँ म्ह दुनेया थीथी अंग आरामय् लाकातयेगुया नं खास महत्व दु । थुकिया विभिन्न पक्ष दु । आःयात झीसं छगू पक्षयात कयाः निं बिचाः याये । म्हया अप्वः थें महत्वपूर्ण दुनेया अंग छाति व प्वाथय् दइ । थ्व दक्वं अंग न छाःगु जुइ, न नट या बोल्टं गनं छथाय् थाकातःगु खः । थुपिं दक्वं अंग छगू जालिया दुने यान्तांप्यान्तां गायाच्वंगु थें च्वंक लानाच्वनी । थ्व दक्वं अंगयात दकलय् अप्वः आराम अबलय् हे जक दइ, गबलय् छिं जँ तप्यंक तयाः फ्यतुइगु बानी यानादी । आधुनिक बिचार कथं धायेगु खःसा आरामया मतलब लिउने लिधनाः वा म्हयात लिउने क्वछुकाः फ्यतुइगु खः । तर थथे यानाः फ्यतुइबलय् म्हयात गबलें नं आराम दइमखु । थ्व स्थितिइ म्हया अंग उलि पाय्छि कथं ज्या यायेफइमखु, गुलि वं यायेमाःगु खः । खास यानाः गबलय् छिं प्वाःत्यंक नयेधुंकाः आराम कुर्सिइ फ्यतुनादी । थौंकन्हय् अप्वः थें यात्रा आराम कुर्सिइ हे जुइ । यदि छिं कारया आरामदायी सीटय् फ्यतुनाः १००० किलोमिटरया यात्रा यानादिल धाःसा छिं थःगु जीवनया स्वला निसें न्याला तंकादी । थथे थ्व जुयाः जुइ, छाय्कि लगातार थज्याःगु मुद्राय् च्वनेगु कारणं छिगु थीथी अंगय् बांमलाक लिच्वः लाकी, गुकिं यानाः उगु अंगया शक्तिइ नाटकीय ढंगं कमी वइ, अथवा व तसकं कमजोर जुइ । म्हयात तप्यंक तयेगुया मतलब थ्व पक्का नं मखु कि झीत आराम मयः, बरु थुकिया तप्यंगु कारण थ्व खः कि झीसं आरामयात अलग ढंगं हे थुइकी व महसुस याइ । छिं थःगु जँ तप्यंक तयाः नं थःगु मांसपेशीयात आरामय् तयेगु बानि यायेफु । तर थुकिया थ्याक्क अःखः जब छिगु मांसपेशी क्वछूसा छिं थःगु अंगयात आरामय् तयेफइमखु । आराम बीगु मेगु गुगुं तरिका मदु । अथे जुयाः जरुरी जुइ कि झीसं थःपिनिगु म्हयात थुकथं तयार यानादिसँ कि जँयात तप्यंक तयाः झीगु म्हया ढाँचा व स्नायुतन्त्र आरामया स्थितिइ लाना थच्वँ ।","February 24, 2018 04:00 AM"
https://nepalbhasatimes.com/3207,उसाँय,११३८ चिल्लागा अष्टमी,"अःपुगु भासं थुइकादिसँ, क्यान्सर छु खः ?","क्यान्सर छताजि ज्यानमारा ल्वय् खः । थुगु ल्वचं कयाः संसार न्यंकभनं दँय्दसं लखंलख मनू सिनाच्वंगु दु । उकिं थ्व ल्वय्या नां न्यनकि हे मनूत ग्याये धुंकी । थ्व ल्वय्या तःगू हे रुप दु, गथेकि ः स्किन क्यान्सर, कोलन क्यान्सर, स्तन क्यान्सर, ब्लड क्यान्सर, स्वँया क्यान्सर आदि आदि । म्हय् क्यान्सरया सुरुवातया इलय् थुकियात म्हसीकेफत धाःसा थुकिया उपचार सम्भव जू, तर ई बिनावंलिसे थुकिया उपचार जुइ थाकुयावनीगु व ध्यबा नं यक्व खर्च जुइगु जुयावनी । थ्व ल्वय् जुइगु कारण यक्व दु, अय्नं दकलय् तःधंगु कारण धाःसा थौंया झीगु जीवनशैली व नयेत्वनेगु हे खः । अथे जूगुलिं थ्व ल्वय् मजुइकेगु खःसा जीवनशैली हिलेमाः ।                                                         छु खः ले क्यान्सर ? म्वानाच्वंतले झीगु म्हय् जीवनसम्बन्धि गुलिखे क्रिया जुया हे च्वनी । थज्याःगु हे क्रिया मध्ये छगू क्रिया कोष अर्थात सेल्स दया वयाच्वनीगु नं खः । थुगु क्रियाय् म्हया पुलांगु व सीधुंकूगु कोष थःथम्हं तुं न्हना वनाच्वनी । अले उकिया थासय् न्हूगु कोष दया वयाच्वनी । थ्व प्रक्रिया झीगु म्हय् मदिक्क न्ह्याना हे च्वनी । तर क्यान्सर जुइगु स्थितिइ म्हय् रेड ब्लड सेल्स (ह्याउँगु हि कोष) व ह्वाइट ब्लड सेल्स (तुयुगु हि कोष) म्वायेकं म्वायेकं हे अप्वः दयावइ । थज्याःगु क्यान्सर कोष बुलुहुं बुलुहुं म्ह छम्हं न्यनावनी, अले स्वस्थ हिकोषया ज्याय् नं पंगः थनाबी । थ्वहे ल्वगि कोषयात हे क्यान्सर धाइगु खः । झीगु म्हय् नं कम्प्यूटरय् थें यक्व कोडिंग दइ । गुगु जीन्सया माध्यमं झी मांअबुपाखें झीगु म्हय् वइ । चुरोट, सुर्ति, नशालु पदार्थ व गलत नयेत्वनेगु याइगु कारणं झीगु कोषया जेनेटिक कोड हिलावनी । अले थ्वहे झीगु म्हय् क्यान्सरया कारण जुयाबी । अथे जूगुलिं क्यान्सर मजुइकेत जीवनशैलीइ छुं भचा हिउपाः हये हे माः सुर्तिया सेवन दिकादिसँ न्ह्यागु कथंया क्यान्सरया खतरा सुर्ति नइपिं व चुरोट त्वनीपिंत हे अप्वः दइ । अथे जूगुलिं क्यान्सर थेंज्याःगु गम्भीर ल्वय् मजुइका च्वनेगु खःसा सुर्ति दुगु चीजया छ्यलाबुला तुरुन्त हे दिकाछ्वयेमाः । चुरोट त्वनेबलय् स्वँया क्यान्सर, किडनीया क्यान्सर, च्वप्वःचिया क्यान्सर, मचाछेँया क्यान्सर जुइफु । सुर्ति व गुटखा नलकि म्हुतु व पाचनग्रन्थिइ क्यान्सर जुइफु । क्यान्सरया ९० प्रतिशत ल्वगित मध्ये दकलय् अप्वःसित थ्व ल्वय् जूगु कारण चुरोट व सुर्ति हे लूगु दु । चुरोट त्वनकि म्हय् क्यान्सर उत्पादक तत्व दुहां वयाच्वनी । थज्याःगु तत्वं स्वस्थ कोषयात ल्वगि कोषय् हिलायंकाच्वनी । अले थ्व हे कोष क्यान्सरकोष जुजुं वनाच्वनी । छि चुरोट मत्वनीम्ह खःसां थुकिया कुँइ छि लगातार सम्पर्कय् दयाच्वन धाःसां नं छितः उलि हे खतरा दु, गुलि चुरोट त्वंम्ह मनूयात दुगु खः । अथे जूगुलिं छि चुरोट त्वनीम्ह खःसा त्वनेगु दिकादिसँ, अले मत्वनीम्ह खःसा थःगु जःखः त्वंके बियादीमते । म्हयात सक्रिय यायेगु व तौल नियन्त्रण तयेगु यानादिसँ म्हया तौल अनियन्त्रित रुपं थहां वनीगु धयागु नं क्यान्सर व थ्व थेंज्याःगु गुलिख्ये गम्भीर ल्वय्या कारण जुइफु । तौलयात नियन्त्रण तयेगु निंतिं छिं न्हिछिया दुने छुं भचा शारीरिक मेहनत यानादिसँ । यदि छिगु ज्या छथासं च्वनेमाःगु खःसा न्हिछिया छुं मखुसां बाघौ ब्यायाम यानादिसँ, अले भचा जालकि दनाः उखेथुखे इरुथिरु जुयादिसँ । म्हया फिटनेशया निंतिं जरुरी जुइ कि छिं गुलि क्यालोरि नयेगुलिं कयाच्वनादीगु दु, उकिया छ्यलाबुला थजु, मखुसा म्हय् दाः खानावइ, अले छि बांमलाक ल्ह्वनावइ । ल्ह्वंगुलिं यानाः हे च्वप्वःचिया क्यान्सर, दुरुपाया क्यान्सर, तपुगु आतापुतिया क्यान्सर आदिया खतरा तच्वइ । पौष्टिक आहार कयादिसँ म्हयात थीथी ल्वय् मजुइकातयेत फिटनेशया निंतिं व न्हिछि तक यायेमाःगु थीथी ज्याया निंतिं माःगु ऊर्जा प्राप्त यायेत पौष्टिक आहार मदयेक मगाः । पौष्टिक आहारया मतलब सिसाबुसा, वाउँचा तरकारि, दुरु, ख्येँ व ड्राइ फ्रूट्स ला ख हे खत, तर उकिया लिसें छिं मेगु गुलि नं भपादी उकिया क्वालिटी व सरसफाइलय् नं विशेष ध्यान बियादिसँ । छेँय् छ्यला वयाच्वनागु चिकं, मसला व जाकिया क्वालिटिइ ध्यान बियादिसँ । सिसाबुसा न्यायेबलय् होस यानादिसँ कि उकिया पाके यायेत छुं केमिकल जकं छ्यलामतः ला ? जंक फूड्स नं यक्व भपादी मते । अल्कोहल नं ग्यानापु म्हया निंतिं माक्व स्वयां अप्वः अल्कोहल खतरनाक जुइ । अले थुकी क्यान्सरया खतरा नं दइ । अल्कोहलया आपाः मात्राया ताःई तक सेवन यानाच्वन धाःसा स्वँया क्यान्सर, दुरुपाया क्यान्सर, ख्याम्प्वाःया क्यान्सर जुइगु सम्भावना तच्वइ । अथे जूगुलिं अल्कोहलया सेवन दिकादिसँ, स्वस्थ जीवन हनादिसँ । स्क्रीनिन टेस्ट याकेमाः क्यान्सर सुरुइ हे पत्ता लगे जुल धाःसा उकिया उपचार सम्भव दु । अथे जूगुलिं इलय् ब्यलय् म्हया स्क्रीन टेस्ट याकाच्वनेमाः । रेगुलर स्क्रीन टेस्ट याकाच्वन धाःसा ब्रेस्ट क्यान्सर, सर्भाइकल क्यान्सर, कोलन क्यान्सर पत्ता लगे यायेफइ । अले पूवंक लंके नं फइ । ख ला मेमेगु कथंया क्यान्सर नं स्क्रिन टेस्टया माध्यमं सीकेफु, तर पूवंक लंके फइमखु । तर म्हयात थुकिं याइगु नोक्सानी यक्व हद तक कम यायेफइ । गुकिं यानाः मनूयात भचा अप्वः ई तक म्वाकातयेफइ ।","March 10, 2018 03:45 AM"
https://nepalbhasatimes.com/1924,उसाँय,११३८ सिल्लागा दशमी,हाम्वः छु ल्वचय् गुकथं  छ्यलेगु ?–३,"अलःकै # छुं न्हि तक न्हिं न्हिं ६० ग्राम हाकुहाम्वः नयाः, ख्वाउँलखं क्वचिनाछ्वयेगु यायेमाः । थुकिं हि मवइगु अलःकैयात लायेकाबी । थुकियात धौलिसे नयाबिल धाःसा हि खनेदुगु अलःकै नं लनावनी । # थ्यंमथयं ३–६ ग्राम हाम्वःचुं उलि हे मात्राय् मख्खन लिसे न्हिं स्वक्वः कयादिसँ । थुकिं नं अलःकै लनावनी । # हि वइगु अलःकै लंकेत ५ ग्राम हाम्वःचुं व उलि हे मात्राय् मिश्री ल्वाकछ्यानाः च्वलेचिया ४ गुना दुरुलिसें त्वनाबिल धाःसा लाभ जुइ । # ५० ग्राम हाकुहाम्वः उलि हे लः तयाः फ्वयादिसँ, गुलि लः तयेबलय् व हाम्वः माःबुइ । अनंलि उकियात निनाः थुकी छगू चम्चा मख्खन, निगू चम्चा मिश्रीचुं ल्वाकछ्यानाः सुथय् बहनी कयादिल धाःसा अलःकैनं हि वयेगु दिनावनी । # हाम्वःयात मख्खन वा चिनि ल्वाकछ्यानाः च्वलेचिया दुरु लिसें त्वनादिसँ, थुकिं अलःकै लनावनी । # १० ग्राम हाकुहाम्वः नचुक निनाः २० ग्राम मख्खन ल्वाकछ्यानादिसँ । थ्व नयाबिलकि हि खनेदुगु अलःकै लनावनी । # ६० ग्राम हाकुहाम्वः नयाः ख्वाउँलः त्वनादिसँ, अले हाम्वःचिकं अलःकै वयाच्वंथाय् पानाबिल धाःसा अलःक सुनावनी । थुकथं हि खनेदुगु अलःकै लनावनी ।                                                         चोट लाःसा, मर्केय् जूसा # हाम्वःया खौ (चिकं पिकाये धुंकाः ल्यनीगु पदार्थ) लखय् तयाः निनाः भचा क्वाकाः चोट लाःथाय् वा मर्केय् जूथाय् चिनादिसँ, फाइदा जुइ । # हाम्वःया खौ लखय् बुकाः मर्केय् जूथाय् क्वाःक्वाः हे तयाः चिनाबिल धाःसा याउँयावनी । # हाम्वःया खौ छ्यानाः लखय् तयाः बुकाः क्वाःक्वाः हे चोट लाःथाय् तयाबिल धाःसा याउँसे च्वनी । # हाम्वःचिकं ५० ग्रामय् अफीम २ ग्रामया मात्राय् ल्वाकछ्यानाः मर्केय् जूथाय् मालिस यानादिसँ । चिनि ल्वय् # थ्यंमथ्यं १५ निसें २० ग्राम हाकुहाम्वः व उलि हे मात्राय् साखः कयाः नितां ल्वाकछ्यानाः न्हिं न्हिं नयेगु यानाच्वन धाःसा चिनिल्वय् (डायबिटिज) लनावनी । ल्ह्वंगुयात # हाम्वःचिकनं मालिस यात धाःसा म्हय् खानाच्वंगु अप्वःगु दाः कम जुयावनी । दुरुपा तःधं यायेत # हाम्वःचिकं थ्यंमथ्यं १० निसें २० मिलिलिटरया मात्रा छन्हुं हे सुथय् व बहनी सेवन यानाबिल धाःसा दुरुपा तपा जुयावइ । # हाम्वःचिकनं मालिस यात धाःसा दुरुपा तपा जुयावइ । कँथं सुल धाःसा # गबलें नं कँथं सुल धाःसा उकियात मुलुं थिनाः लिकायेगु कुतः यानादीमते । कं लिकायेत हाम्वःचिकनय् चि ल्वाकछ्यानाः कपाय् प्याकाः कथं सूथाय् थ्व दिकाः द्यःने पट्टि चिनादिसँ । थथे यानाः भचा जायेकाः कं लिवइ । बागः कपाः स्याःसा # हाकुहाम्वः, हलूपालु, मस्र्याबरां व अम्बः १०–१० ग्रामया बराबर मात्राय् कयाः थ्व सकतां लखय् तयाः निनाः कपालय् पानाबिल धाःसा बागः कपाः स्याःगु (माइग्रेन) लनावनी । # हाम्वःया खौ, सिंचि, चिकं व कस्ति ल्वाकछ्यानाः कपालय् लेप यानाबिल धाःसा बागः कपाः स्याःगु लनावनी । # हाम्वःया पुलांगु खौयात साच्वय् तयाः निनाः लेप तयाबिल धाःसा बागः कपाः स्याःगु लनावनी । न्ह्यागु कथं स्याःसां हाम्वःयात नचुक निनाः गुलिचा गुलिचा दयेकाः प्वाथय् इलाबिल धाःसा ‘वातज शूल’ अर्थात वातया कारणं न्ह्यागु स्याःसां लनावनी । योनि चासुसा # हाम्वःचिकं ५० मिलिलीटर, नीहः १० ग्राम व लैंचाया गंगु हः १० ग्रामया मात्राय् कयाः १० ग्राम शुद्ध मैनय् ल्वकछ्यानाः योनिइ लेप पानाबिल धाःसा योनि चासुगु लनावनी । चासुगु व दाद वःगु # हाम्वःचिकं व चमेलीचिकं उतिउति ग्यंक ल्वाकछ्यानाः चासुथाय् पानाबिल धाःसा चासुगु लनावनी । # २५० मिलिलीटर हाम्वःचिकनय् सितु भचा तयाः चिच्वःगु मिइ दायेका तयादिसँ । सितु ह्याउँसे च्वनावलकि ल्ह्वनादिसँ, अले छानय् यानादिसँ । थ्व चिकनं चासुथाय् बुलादिसँ, चासु लनी । # २५० मिलीलिटर हाम्वःचिकनय् ६० मिलीलिटर सितुया रस तयाः दायेकादिसँ । थ्वयां लिपा ख्वाउँकादिसँ, अले छानय् यानाः छगः थल वा सिसिइ थना तयादिसँ । न्हय्न्हु तक थ्व चिकं चासुथाय् बुलाबिल धाःसा चासु लनावनी । हिस्टिरिया # हाम्वः कुनू व नैंंक्याःया ख्वाउँगु चिकं ल्वाकछ्यानाः छ्यनय् मालिस यानाबिल धाःसा हिस्टिरिया ल्वय् बुलुहुं तनावनी । साइटिका ल्वय् # साइटिका अर्थात् प्यंपांनिसें पालिइ तक स्याइगु जुयाच्वन धाःसा ५० मिलिलीटर हाम्वःचिकनय् झिभ्ये लाभाः प्वलाः क्वाकादिसँ । अनंलि ल्ह्वनाः ख्वाउँकादिसँ, अले उकिं मालिस यानादिसँ । लुसि त्वःधूसा # लुसिइ घाः यदि लुसि चिरिबायाः जूगु खः धयागु खःसा उकिया निंतिं २० मिलीलिटर हाम्वःचिकं, १० मिलीलिटर भेनेगर (चुपाउँ) व ५ ग्राम तू निनाः ल्वाकछ्यानाः क्वाकाः मलम दयेकाः पानाबिल धाःसा लुसिया घाः लनावनी । छ्यंगूया ल्वय् # १०० मिलिलीटर हाम्वःचिकं व १०० मिलीलिटर वाउँगु सितुया रस ल्वाकछ्यानाः चिच्वःगु मिइ क्वाकादिसँ । चुइँचुइँ पुक क्वातकि ल्ह्वनाः क्वय् तयादिसँ, अले ख्वाउँकाःण् छानय् यानादिसँ । थुकिं बुलाबिल धाःसा न्ह्याथेंजाःगु छयंगूया ल्वय् नं लनावनी । # सर्पया लं च्याकाः वःगु नौ हाम्वःचिकनय् ल्वाकछ्यानाः ख्वालय् व मेमेथाय् कै वयाच्वंथाय् इलाबिल धाःसा कै सुचुक वनी । मचाल्वय् # हाम्वः व जाकि छथासं तयाः निनाः त्यपुचाय् लेप तयाबिल धाःसा मस्तय्त जुइगु म्ह चासुइगु ल्वय् लनावनी । उकिया लिसेलिसें मस्तय्त जुइगु मेमेगु ल्वय् नं लनावनी । सँ ताःहाकः यायेत # हाम्वःचिकं छ्यनय् तिलेगु यानाच्वन धाःसा सँ ताःहाकः जुयावइ । स्मरणशक्ति बमलाइगु # हाम्वः व साखः उति उति ग्यंक ल्वाकछ्यानाः लड्डु दयेकादिसँ । थ्व लड्डु न्हिं न्हिं सुथय् व बहनी छगः छगः नयाः दुरु त्वनाबिल धाःसा स्मरणशक्ति बल्लाइ, मानसिक तनाव नं मजुयावनी । भुयू कुहां वःसा # हाम्वः चिकनय् कपाय् प्याकाः योनिइ तयाबीगु यानाच्वन धाःसा मिसातय् भुयू कुहां वइगु मजुयावनी । क्वचाल","February 10, 2018 04:00 AM"
https://nepalbhasatimes.com/1926,उसाँय,११३८ सिल्लागा दशमी,गथे यानाः दयेकेगु गाजरया फेसप्याक,"थःगु ख्वाः छुं कथंया दाग, हाकुगु फुति फुति आदि छुं मदयेक युचुपिचु धाःगु स्वये न्ह्याम्हेस्यां याइ । तर थौंकन्हय्या व्यस्त जीवनय् ख्वाःया रंगरुप मदइगु व चमक धइगु हे मदइगु नं अजूचायापुगु खँ मखु । गुपिं मनूतय् पिहां पिहां वनाः ज्या यायेमाः, उमि स्यःकै वइगु दाग वइगु, व डलनेसया समस्या दयाच्वनी । जबकि न्ह्याम्हेसिगु नं इच्छा जुयाच्वनी कि वयागु ख्वाः सफा, ग्लोइंग व फ्रेस खने दयेमाः । स्थिति थ्व दु कि थौंकन्हय् मिसातय् जक मखु, मिजंतय् नं चाहना जुयाच्वनी कि उमिगु ख्वाः न्ह्याब्लें ग्लो जुयाथच्वँ । थुकिं यानाः थौंकन्हय् गुलि भीड मिसातय्गु ब्युटि पार्लरय् जुइगु खः, उलि हे मिजंतय्गु सैलूनय् नं जुइगु जू ।                                                         तर छिं थ्व खँ नं सीकादिसँ कि पार्लरय् जुइगु फेसियलं छिगु ख्वालय् छुं ईया निंतिं ग्लो हइ । गबलें गबलें ला स्किन सेन्सेटिभ जुयाः फेसियल ख्वालय् रियाक्सन जुइगु सम्भावना नं दइ । अथे जुयाः थौं छितः ग्लोइंग फेसया छगू अज्याःगु सिक्रेट व पर्मानेन्ट उपचार कनेत्यनागु दु, गुकिया छ्यलाबुलां छि सदां फ्रेस व ग्लोइंग खनेदइ । थुगु सिक्रेटया नां खः– छेँय् हे दयेकेगु गाजरया पेस्ट । थ्व पेस्ट दंगुया लिसें थुलि प्रभावशाली कि थुकिया प्रयोगं छिगु स्किनयात ग्लो याइ, लिसें ख्वालय् वयाच्वंगु दागदिग नं च्वत्तुक वनी । ग्लोइंग स्किन यदि गनं पार्टी वा फंक्सनय् वनेमाःगु दु, अले थःगु ख्वालय् तुरुन्त हे चमक वयेकेमाःगु दु धयागु खःसा छिगु निंतिं गाजरया फेसप्याक दकलय् बांलाःगु अप्सन खः । थुकिया निंतिं गाजर छ्यानाः उकी बागू चम्चा बेसन व हलू छप्तिचा ल्वाकछ्यानादिसँ । आः थ्व सकतां बांलाक संकाः मिक्स यानाः थःगु ख्वालय् पानादिसँ । थ्यंमथ्यं १५ मिनेट अथें त्वःता तयादिसँ, अले गनकि ख्वाउँलखं ख्वाः सिलाछ्वयादिसँ । छिं छवाःया निक्वः निसें स्वक्वः तक थुकिया ट्राइ यायेफइ । थथे याये धुंकाः छिं बांलाक हे वाःचायावइ कि छिगु ख्वालय् एकदम हे ग्लो दु । मदयावनी डार्क सर्कल गाजरया फेसप्याकं डार्कसर्कल नं मदयेकाछ्वइ । छिं गाजरया स्लाइस मिखाया क्वसं थ्यंमथ्यं १० मिनेट तीजक तीजक बुलादिसँ । छवाःया दुने हे छिके डार्क सर्कल कम जुयावनी । भुजिंखि नं मदयावनी ख्वालय् ग्लो हयेगुया लिसेलिसें थज्याःगु प्याकं ख्वालय् वयाच्वंगु भुजिं खि (हाकुगु फुति फुति) नं मदयावनी । थुकिया निंतिं छिं नचुक न्हायातयागु गाजरया पेस्टय् छगू चम्चा जाकिचुं, बागू चम्चा दुरु व छगू चम्चा कस्ति तयादिसँ । थ्वयां लिपा तयार जूगु थुगु पेस्टयात १५ मिनेट तकया लागि ख्वालय् पानातयादिसँ । थथे छन्हुइ अतः अतः यानाः तःन्हु तक हे याना च्वनादिसँ । थुकिं छितः याकनं हे फाइदा यानाहइ । ड्राइ स्किनया निंतिं ड्राइ स्क्निया निंतिं नं थ्व ज्वः हे मदुगु फेसप्याक खः । थुकिं ड्राइ स्किनया समस्या ज्यंकेगुया लिसेलिसें पिग्मेन्टेसनयात नं मदयेकाबी । थुकिया निंतिं छिं नचुक न्हाया तयागु गाजरय् छगू चम्चा कागतिया रस, छगू चम्चा कस्ति व छुं भचा गुलाबजल ल्वाकछ्यायेमाली । आः थुकियात छिं थःगु ख्वालय् बुलाः १५ मिनेट अथें त्वःता तयादिसँ । वयां लिपा ख्वाउँलखं सिला छ्वयादिसँ । समाः नेवाः","February 10, 2018 05:26 AM"
https://nepalbhasatimes.com/2289,उसाँय,११३८ चिल्लाथ्व दुतिया,"गुलाब स्वानय्  नं दु, वासःया गुण","गुलाब छक्वः पित कि तःदँ तक म्वानाच्वनी । कँझालय् ह्वइगु बांलाःगु व नस्वाःगु स्वां खः – गुलाब ।आयुर्वेदय् गुलाबयात महाकुमारी, शतपत्री व तरुणी नं धयातःगु दु । तुयूगु गुलाबयात संस्कृतं सेवती नं धाः । गुलाब १७निसें ७० अक्षांश तकया भूगोलया उत्तराद्र्धय् न्ह्याथासं हे दु । सछिता स्वांया अप्वः जातयागु दुगु थ्व स्वांया अप्वः यानाः एसियाली प्रजातियागु हे खःसां छुं छुं जातीया मूल प्रदेश युरोप, उत्तर अमेरिका व उत्तरी पश्चिमी अफ्रिका खः ।                                                         नेपालय् जंगली जातयागु तुयुगु म्हासुगु व गुलाबी रंगयागु स्वांमा यक्व हे दु । गुलाब स्वां अप्क थें कलमी कयाः हे पीगु खः । अप्वः थें खचरा जाति ‘कटिङ व ग्राफ्टिङ’ यानाः पिकाइगु खः । गुलाब स्वानय् ९५ प्रतिशत लः दइ । गुलाब स्वांयात कोमलता व सुन्दरताया प्रतीक नालातःगु दु । तर थ्व बांलाःगु स्वां जक मखु, थुकी गुलिखे ल्वय्यात जिउगु वासःया गुण नं दु । # गुलाबया स्वांहः नयेगु यानाच्वन धाःसा वा व गिजा नितां बल्लाइ । म्हुतु नवःगु लनावनी, अले पायरिया (वां हि वइगु) ल्वय्पाखें मुक्त जुइ । # गुलाबय् भिटामिन सी यक्व हे दु । गुलकन्द (गुलाब स्वांयागु छताजि वासः) न्हिं न्हिं नयाच्वन धाःसा क्वें बल्लाइ । न्हिं छफ्वः गुलाब स्वां नयाच्वन धाःसा टिबीया ल्वगियात याकनं हे याउँयावइ । # गुलाबया स्वांहः ग्लिसरिन तयाः निनादिसँ । थुगु मिश्रण म्हुतुसिइ बुलादिसँ । थुकिं म्हुतुसियात गुलाबि व नाइसे च्वंगु दयेकाबी । # न्ह्यः मवल अथवा तनाव जुयाच्वन धाःसा छ्यंया लिक्क गुलाब तयाः द्यनादिसँ । न्ह्यः मवइगु समस्यां मुक्त जुइ । # गुलाबं दयेकातइगु गुलकन्दय् गुलाबया अर्क (अय्लाः काये थें कयातःगु गुलाबया रस) तयातःगु दइ, गुकिं म्हयात सिचुकेत ज्या याइ । थुकिं म्हयात डिहाइड्रेसन जुइगु पाखें रक्षा यानातइ, अले फ्रेस जुइकातइ । प्वाःयात सिचुकातइ । गुलकन्द म्हय् फुर्ति थकयाबीगु सिचुगु टनिक खः, गुकिं त्यानुगु, अल्सि चाइगु, मांसपेशी स्याइगु व हिइसे च्वनीगु समस्या मदयेकाबी । # नुगः धुकधुक मिनीगु तच्वयाच्वन धाःसा गंगु गुलाबया स्वांहः दायेकाः त्वनादिसँ । # गुलकन्दय् भिटामिन सी, ई व बी प्रशस्त मात्राय् दइ । जा नये धुंकाः गुलकन्द नयेगु यात धाःसा पाचनलिसे स्वापू दुगु समस्या मदयावनी । # गुलकन्दय् एन्टिअक्सिडेन्ट यक्व दइ । उकिं म्हय् ल्वय्लिसे ल्वायेगु क्षमता अप्वः दयेकाबी । छ्यंगूया निंतिं नं थ्व तसकं फाइदा दुगु चीज खः । थुकी एन्टिब्याक्टेरियल गुण दु, गुकिं छ्यंगूया समस्या मदयेमाबी । # चिचिग्वःगु कै भुल्लल वयाच्वन धाःसा गुलकन्दया सेवन यानादिसँ, कै मदयावनी । # मिखाय् गर्मिया कारणं हिइसे च्वनाच्वन धाःसा धू दुहां वनाः समस्या जुल धाःसा गुलाबजलं मिखा सिलादिसँ, याउँसे च्वनावइ । सँकां (द्यः खिउँलकि मिखां मछुइगु ल्वय्) जूपिंत नं गुलाबजल अचूक वासः खः । # गुलाबयात निनाः लेप दयेकाः कपालय् इलाबिल धाःसा भचा लिपा हे कपाः स्यानाच्वंगु लनावनी । # जा नये धुंकाः ग्वाः नयेगु बानि दुसा ग्वालय् गुलकन्द तयेकाः भपियादिसँ । थुकिं यानाः छिगु सासः नवयाच्वंगु तनावनी, लिसें नयागु नं याउँक पचय् जुइ । # फट्किरिइ गुलाबजल तयाः छ्यल धाःसा स्यःकै, चासुकै, दाद इत्यादि नष्ट जुइ । # न्हाय्पं स्याइबलय् गुलाबया रस भतिचा न्हाय्पनय् तिकि नंकादिसँ, स्याःगु क्वलाइ । गुलाबया अर्कय् कागतिया रस ल्वाकछ्यानाः दाद वःथाय् इलाबिल धाःसा दाद वनी । # वाक्वाक् वयाच्वन, कथु हिइसे च्वन, छाति हियसे च्वन आदि जुयाच्वन धाःसा छगू कप गुलाब जल, छगू कपया प्यब्वय् छब्व सन्तरासिया रस व छगू कपया प्यब्वय् छब्व खयःया लः ल्वाकछ्यानाः न्हिं निक्वः त्वनादिसँ । # म्ह हिइसे च्वनाच्वन अथवा ल्हाः तुति हिइल धाःसा गुलाबजलय् श्रीखण्ड चुलाः दयेकातःगु लेप तयादिसँ । # सासः नवयाच्वंगु दुसा गुलाब स्वां, लवं व चिनि गुलाबजलय् निनाः गुलि चिनादिसँ, अले उगु गुलि म्हुतुइ तयाः चुचुप्याना च्वनादिसँ, सासः नमवयावनी । # श्रीखण्डया चिकनय् गुलाबया अर्क ल्वाकछ्यानाः मालिस यात धाःसा शीतपित्तय् फाइदा जुइ । # तसकं गर्मि जुल धाःसा अथवा म्ह हिइसे च्वन धाःसा न्यागः सुकुमेल, १० ग्राम गुलाबया स्वांहः, न्यागः मलय् व १० ग्राम मिश्री निनाः प्यघौया छक्वः त्वनाच्वनेगु यानादिसँ, म्ह याउँसे च्वनावइ । # तुयूगु श्रीखण्ड पाउडरय् कपू व गुलाबजल ल्वाकछ्यानाः कपालय् इलाबिल धाःसा छ्यं स्याःगु लनावनी । # म्हुतुइ दुने ला ब्वला वयाच्वंगु लंकेगु खःसा सुथय् सुथय् गुलकन्द भपादिसँ । # लूया असर मलाकेगु खःसा ख्वाउँ लखय् गुलाबजल ल्वाकछ्यानाः कपालय् पट्टि चिनादिसँ ।","February 17, 2018 03:01 AM"
https://nepalbhasatimes.com/2292,उसाँय,११३८ चिल्लाथ्व दुतिया,"नसाज्वलं, गुकिं  रक्तसञ्चार  थासय् लाकातइ","झीगु उमेर गुलि गुलि थहां वनी, उलि उलि हे झीगु म्हया थीथी ब्वय् च्वंगु हिनुलिइ कोलेस्ट्रोल मुनावनी, अले हि न्ह्याः वनेगु ज्याय् पंगः थनाबी । थथे जुइगुया तःता कारण मध्ये छुं छुं कारण झीसं न्ह्यःनेलाःगु नयेगु याइगु व अनियमित जीवनशैली नं खः । हिनुलिइ पंगm वलकि उकिं गम्भरि लिच्वः पिकायेफु । तर लुमंकादिसँ, छुं छुं विशेष आहार नयेगु यात धाःसा छिगु हिनू सफा जुइ, अले हि न्ह्यायेत पंगः जुइमखु ।                                                         एभोकेडो डायटिशियनतय्गु धापू कथं स्यान्डविचय् एभोकेडोया साल्लुक छबः तयाः नयेगु यायेमाः । मेक्सिकोय् शोधकर्तातय्सं सन् १९९६ य् याःगु छगू अध्ययन सीदत कि गुम्ह मनुखं छवाःतक न्हिं न्हिं एभोकेडो नल, वयागु हिइ कोलेस्ट्रोल १७० प्रतिशत तक कुहां वल । लिसें वयागु एलडीएल (मभिंगु) कोलेस्ट्रोलया स्तर कुहां वल, अले एचडीएल (भिंगु) कोलेस्ट्रोलया स्तर थहां वल । बूबः बूबलय् म्हयात माःगु दक्वं कथंया पोषक तत्व दइ । खास यानाः थ्व नयेबलय् नुगःस्येँयात यक्व फाइदा याइ । बूबलय् भिटामिन ‘ई’, भिटामिन ‘बी’ व मेमेगु तत्व गथेकि ः जस्ता, सेलेनियम, सिजः, न, म्यागनीज व म्यागिनशियम आदि । थुकी फाइबर नं यक्व हे दइ । थुकिया सेवनं रक्तसञ्चार बांलाक जुयाच्वनी । ओलिभ आयल ओलिभ आयलय् नसा ज्वरय् यानाः नयेबलय् स्वास्थ्ययात तसकं निं । सन् २०११ य् जूगु छगू रिसर्चं सीदुकथं ६५ वा व स्वयां अप्वः उमेर दयेधुंकूपिं इपिं मनूत, थुपिं नियमित रूपं ओलिभ आयल छ्यलाच्वंपिं खः (नयेगु ज्वरय् यायेत व डे«सिङ यायेत नं) इमित ओलिभ आयल गबलें नं मछ्यःपिं मनूतय्गु तुलनाय् ४१ प्रतिशत तक स्ट्रोक जुइगु सम्भावना कम जूगु खनेदत । नट्स नट्स (काजु, बरां आदि) महत्वपूर्ण पोषकतत्व ओमेगा–३ फैटी एसिडया मुख्य स्रोत खः । अले थुकिं हिइ कोलेस्ट्रोलया स्तरयात नियन्त्रण यानातइ । नट्स नयेगु याइपिंत नुगःस्येँया ल्वय् बछि स्वयां अप्वः पाः जुइ । नट्सय् मोनोस्याचुटेड फेटी एसिड व सुरक्षात्मक फ्लेभोनाइड्सया मिश्रण दइ, गुगु नुगःस्येँया निंतिं वरदान खः । न्या न्याय् ओमेगा–३ फेटी एसिड प्रशस्त मात्राय् दइ, गुकिं नुगःस्येँ व हिनूयात बल्लाकातइ, अले हिनूयात सफा नं यानातइ । थुकिं एचडीएल अर्थात िभंगु कोलेस्ट्रोल अप्वयेकाबी । अले हिनुलिइ हियात ब्लक जुइके बीमखु । छगू रिसर्चं सीदुकथं गुपिं मनूत छवाःया निक्वः न्या नइपिं खः, इपिं नुगःस्येँया ल्वचं सीगु सम्भावना स्वंगू गुणा कम जुइ । कुरिल कुरिल छताजि साःगु तरकारि खः । स्वयेबलय् कथि थेंच्वंगु थ्व तरकारिं विरामीतय्त नं तागत बी । थ्वया लिसें थ्वं हिनूयात छगू लाख माइल तक दबावं मुक्त यानातइ । थथे यानाः थ्वं दछिया दुने मुंगु फोहर दक्व हिनुलिं पित छ्वयाबी । धालय् (अनार) धालय् गुणकारी फाइटोकेमिकल्स दइ, गुकिं एन्टि अक्सिडेन्टया रूपय् हिनुलिइ छुं कथं क्षति जुइगुपाखें रक्षा यानातइ । छगू अध्ययनं सीदु कथं एन्टि अक्सिडेन्ट दुगु अनारया रसं म्हय् नाइट्रिक अक्साइडया उत्पादन अप्वयेकी, गुकिं हिनूयात चकंकेगु व हि याउँक न्ह्याकेत ग्वाहालि यानाच्वनी । लाभा व पालु थुकिं म्हय् अप्वयावःगु कोलेस्ट्रोलयात कम यानाबी । थ्व लाभा पालुं हार्मोनल क्रिया थासय् लाकातइ, अले हि सफा यानातइ ।","February 17, 2018 05:10 AM"
https://nepalbhasatimes.com/2556,उसाँय,११३८ चिल्लाथ्व सप्तमी,१.८ किलोया मस्तिष्क ट्युमर अपरेशन यानाः लिकाल,भारतय् छम्ह मनूया छ्यनय् थानाच्वंगु १.८ किलोया ट्युमर अपरेशन यानाः लिकाःगु दु । वंगु फेबु्रअरी १४ कुन्हु मुम्बईया नायर अस्पलताय् थ्व अपरेशन जूगु खः । न्हय्घौया अपरेशन लिपा चिकित्सकतय् ट्युमर लिकायेत सफल जूगु खः ।                                                         अस्पतालं थ्व अपरेशन पूवंक सफल जूगु निश्चित मजूतलेया निंतिं थ्व खँ गोप्य यानातःगु खः । आः विरामीया स्वास्थ्य बांलाना वयेवं थुकिया बारे जानकारी बिउगु खः । अस्पतालया कथं थ्व ट्युमर संसारया हे आःतकया दकलय् तग्वःगु मस्तिष्क ट्युमर जुइफु । ‘आः वया स्वास्थ्यय् ध्यान बियाच्वनागु दु । तर व खतरामुक्त दु’ अस्पतालया स्नायु शल्यक्रिया विभागया प्रमुख डा. त्रिमूर्ति नाडकर्णीं बिबिसीयात धाःगु दु । भारतया उत्तर प्रदेशय् छगू पसः चले यानाच्वंम्ह सन्तलाल पालया मस्तिष्कय् वंगु स्वदँ न्ह्यवनिसें ट्युमर खने दयावःगु खः । थ्व ट्युमरया कारणं वं मिखां मखनेधुंकूगु दु । आः अपरेशन सफल जूगुलिं लिपा बुलुहुँ मिखाया दृष्टि नं लिहां वइगु चिकित्सकतय् आशा दु ।,"February 22, 2018 04:22 PM"
https://nepalbhasatimes.com/2608,उसाँय,११३८ चिल्लाथ्व नवमी,अम्बःया गुण,"अम्बःयात आयुर्वेदय् अमृत समान भाःपियातःगु दु । प्रकृतिं थुकियात गुलिखे ल्वय्यात हांनिसें ल्यहेँ थनेफइगु शक्ति बियातःगु दु । आः ला विज्ञानं नं थुकिया चमत्कारी गुण व फाइदायात स्वीकार याःगु दु । अम्बलय् प्रशस्त मात्राय् एन्टिअक्सिडेन्ट दु । पोटासियम, क्याल्सियम, कार्बोहाइड्रेट, फाइबर, म्याग्नेशियम, आइरन, भिटामिन सीया लिसें थुकी डाययुरेटिक एसिड, भिटामिन एबि कम्प्लेक्स नापं थीथी खनिजतत्व नं दु । खास खँ ला थ्व खः कि क्वाकल धाःसां नं थुकिया तत्व नष्ट जुइमखु । थ्व कमालया वासः खः । योग्य चिकित्सकया सल्हा कयाः छ्यल धाःसा अम्बःपाखें झी यक्व हे ल्वय् जुइगुपाखें बचय् जुयाच्वनेफइ । अम्बः झीसं अचार, जूस, सुखू, चूर्ण, आदि न्ह्यागु रुपय् नं नयेफइ ।                                                         मिखाया निंतिं अम्बःया रस मिखाया निंतिं तसकं फाइदाजनक जू । थुकिं मिखा त्यय्लाकी । मोतिबिन्दू, कलर ब्लाइन्डनेस व रतौंधी (सँकां) वा मिखां मछुइगु जुयाच्वन धाःसा न्हिं निगू चम्चा अम्बःया जूसया सेवन यानादिसँ । पचय् यायेत अम्बलं मेटाबोलिक क्रियाशीलता थकाइ, गुकि झीत स्वस्थ यानातयेत ग्वाहालि यानाच्वनी । अम्बलं नयागु नसा पचय् यायेत नं ग्वाहालि याइगु जूगुलिं जा नयेबलय् अम्बःया अचार छता नं तयाः नयेगु याःसा बांलाः । नुगःस्येँ बल्लाइ अम्बःया नियमित सेवनं नुगःस्येँ बल्लाइ । अम्बलं नुगःस्येँय् हि दुहांपिहां जुइगु हिनुलिइ वइगु पंगःयात चिइकाछ्वइ । थुकी एन्टि अक्सिडेन्टया रुपय् एमिनो एसिड व पेक्टिन दइ । उकिं कोलेस्ट्रोल दयेकेबीमखु । अले नुगःस्येँया मांसपेशीयात नं बल्लाकी । थुकिया निंतिं अम्बःया रस छ्यःसा बांलाः । प्रजनन सम्बन्धी समस्या अम्बः प्रजनन सम्बन्धी समस्याया निंतिं नं ज्या वः । थुकी दुगु खनिजं मिजंतय्के शुक्राणु व मिसातय्के अण्डाणुया ल्याः अप्वयेकेगु व नियन्त्रित यायेगु ज्या यानाच्वनी । खास खँ थ्व खः कि थुकिया प्रभावं अण्डाणु व शुक्राणु स्वस्थ जुइ । गुकिं यानाः प्रजनन क्षमता अप्वइ । महिनावारी अनियमित जुइगु समस्या दुसा मिसातय्सं अम्बःया नियमित सेवन यानाः फाइदा कायेफइ । क्वँय् स्याःसा थौंकन्हय् अप्वः थें मनूतय् पीदँ पुलकि हे साहा साहा व क्वँय् स्याइगु समस्या जुयावयेधुंकी । थुकिया निंतिं नं अम्बः नियमित नयाच्वंसा फाइदा जुइ । अम्बलय् प्रशस्त क्याल्सियम दइ, गुकिं ओस्टोपोरोसिस व आर्थराइटिसयात फाइदा याइ । न्ह्यपुया ल्वचय् अम्बलय् गुलखे अज्याःगु तत्व दु, गुकिं न्ह्यपुयात सिचुकातयेगु ज्या यानाच्वनी । अम्बःया सेवनं न्ह्यः क्वातुक वइ । दिमाग शान्त जुयाच्वनी । तनावपाखें मुक्त जुइ । अम्बःया सेवनं न्ह्याबलें वइगु उत्तेजनापाखें शान्ति दइ । धातुया ल्वय्, भुयू कुहां वइगु ल्वय्, बारम्बार कामुक बिचाः वयाच्वनीगु इत्यादिपाखें आराम दइ । इन्फेक्सन मजुइकेत अम्बलय् ब्याक्टेरियालिसे ल्वायेगु गजबया क्षमता दयाच्वनी । थुकिया सेवनं झीत तःता हे ल्वय्पाखें रक्षा यानातइ । अम्बःया सेवनं म्हयात पुष्ट यानाबी, अले ल्वय्लिसे ल्वायेगु क्षमता अप्वयेकाबी । अले टक्सिन अर्थात विषाक्त पदार्थयात झीगु म्हं पितछ्वयाबी । अम्बलं अल्सर, अल्सरेटिभ, कोलेटीस, प्वाःया इन्फेक्सन थेंज्याःगु विकारयात खतम यानाबी । थुकिया निंतिं अम्बःचुं अथवा अम्बःया जूस छ्यःसा बांलाइ । मल्ह्वंकेत अम्बलं म्हया मेटाबोलिज्मयात बल्लाकी । गुकिं यानाः ल्ह्वनावइगु जुइमखु । नयेगु रुचि नं अप्वइ । थुकिं छ्यंगू नं चमकदार जुयावइ । किडनीयात फाइदा अम्बलं किड्नी (जलस्येँ)इ इन्फेक्सन जुइकेबीमखु । अम्बःया हः व सिमा ख्वलां मूत्रविकारय् फाइदा याइ । न्हासि वइबलय् नं अम्बः नयाबीबलय् फाइदा जुइ । अम्बःया रस अलःकै वयाच्वंपिंत नं वासः खः । थुकिया सिमाख्वलां पायरिया ल्वचय् फाइदा याइ । सँ बांलाकेत अम्बः सँया निंतिं नं तसकं ज्या वः । थुकिं सँयात ख्वातुसे, हाकुसे व चमकदार दयेकाबी । थ्व कारणं हे अप्वः थें स्याम्पु व हेयर प्रोडक्टय् अम्बः छ्यलीगु खः । अम्बः नलकि अथवा थुकियात निनाः सँय् पातकि फाइदा जुइ । अम्बः सँयागु निंतिं छ्यलेगु ज्या सलंसः दँ न्ह्यवंनिसें जुया वयाच्वंगु दु । सँ हाइगु थुकिं ९० प्रतिशत तक कम यानाबी । म्हय् क्याल्सियम गाकेत अम्बलं झीगु म्हयात माक्व क्याल्सियम बियाच्वनी । क्याल्सियम झीत झीगु म्हय् च्वंगु क्वँय्, वा, सँ व लुसियात मदयेक मगाः । थुकिया निंतिं भिटामिन सी गाक्क दुगु नसा नयेमाः । अले अम्बः थुकिया तःधंगु स्रोत खः । अम्बः नयेगु यातकि म्ह यक्व हे बांलानावइ । प्रोटीनया स्रोत प्रोटीन दुगु नसा नयेगुलिं झीगु म्हयात सदां फिट यानातइ, स्वस्थ यानातइ । म्हय् मसलयात, सेप बढे यायेत यक्व मात्राय् प्रोटीन आवश्यक जुइ । अम्बलय् यक्व हे मात्राय् प्रोटीन दइ, गुकिं यानाः झीगु म्ह न्ह्याब्लें फिट जुयाच्वनी । डायबिटिज अम्बलं ब्लड सुगरयात कन्ट्रोल याइ । डाक्टरं नं डायबिटिजया विरामीयात अम्बः नयेगु सल्हाः बी । अम्बःयात छिं सुखू यानाः, जूस दयेकाः, वा कचिकं हे न्ह्यागु रुपय् नःसां जिउ । प्वाःया समस्या मेमेगु सिसाबुसा थें हे अम्बः नं फाइबर गाक्क दुगु सि खः । अम्बः नलकि ग्यास, कब्जियत, डायरिया आदि जुइमखु । उकिं जा नये धुंकाः अम्बःसुकू छकू नयेगु बानि यानादिसँ ।","February 24, 2018 03:33 AM"
https://nepalbhasatimes.com/826,उसाँय,११३८ सिल्लाथ्व दुतिया,भिटामिन ईं झीत याइगु फाइदा,"छिं न्यनातयादीगु हे दयेमाः कि झीगु स्वस्थ यानातयेत थीथी भिटामिन नं मदयेक मगाः । प्रत्येक भिटामिनया थःथःगु हे महत्व दु । भिटामिनं झीत जुइफुगु थीथी ल्वय्पाखें नं झीत रक्षा यानातइ । भिटामिन ‘ईं’ नं झीत स्वस्थ यानातयेत ग्वाहालि याइ । बजारय् दइगु थ्यंमथ्यं फुक्क हे स्किन केयर प्रोडक्टय् भिटामिन ‘ई’ छगू मदयेक मगाःगु इंग्रीडिएंटया ल्याखं तयातःगु दइ । छाय्कि थुकिं स्किन (skin) व हेयर (Hair)यात स्वस्थ यायेगुया लिसेलिसें स्ट्रेच माक्र्स (stretch marks) पिंपल्स (Pimples) या दाग मदयेकाः ड्राइस्किनपाखें मुक्ति बी ।                                                         थुपिं फाइदा बाहेक भिटामिन ईलय् उगु एन्टिअक्सिडेन्टसं एजिंगया दक्वं चिं मदयेकाछ्वयेत ग्वाहालि याइ । छिं गबलें नं गनं केमिस्टया पसलय् वनाः ‘स्किन लोसन’ अथवा ‘अन्डर आइ क्रिम’ माल धकाः धयादिल धाःसा छितः भिटामिन ईया क्याप्सुल ख्वालय् बुलादिसँ धकाः सल्हा बी । उकिं अलमल यानादी हे मते, भिटामिन ईया फाइदा छिं नं काये सयेकादिसँ । भिटामिन ई मगातकि मांसपेशि कमजोर जुइ । मिखा कमजोर जुयावनी आदि । भिटामिन ई झीगु म्हयात माःगु छगू कारण थ्व नं खःकि थुकिं म्हय् ह्याउँगु हिकोष दयेकेगु ज्या याइ । थुकिं म्हय् कोलेस्टेरोलयात नियन्त्रणय् तयातइ । थुकिं मानसिक रुपं त्यानुगु नं लंका बी । थुकिं शारीरिक फाइदा जक मखु सौन्दर्य थकायेगु ज्याय् नं ग्वाहालि याइ । भिटामिन ई लय् एन्टिएजिंग गुण दु । थुकिया छ्यलाबुलां छ्यंगुलिइ ‘ग्लो’ (skin glow) वइ । ला हय्हय्कुंगु चकनावइ आदि । भिटामिन ‘ई’या चिकनं छिं मालिस नं यानादीफु, अले फेसप्याक (Facepack) य् नं तयादीफु । भिटामिन ‘ई’या स्रोत वाउँचा तरकारि न्ह्यागुं, रोस्टेड मसला –काजु, बरां आदि), सलगम, चाकुहि, ख्येँ, अं, ब्रोकाउलि, छ्व, थीथी केँ व बूब आदि भिटामिन ईया स्रोत खः । थ्व दक्व चीज नयाः झीसं झीगु म्हय् भिटामिन ई या पूर्ति यायेफइ । छ्यंगूयात फाइदा भिटामिन ई छ्यंगूयात तसकं हे फाइदा याइगु चीज खः । थुकिं छ्यंगूया सिनावंगु कोष व हाकुगु दाग वंकेगु ज्या याइ । थुकिया लिसें छ्यंगूयात नाइसे च्वंकाः यचुपिचु धायेकाबी । मानसिक तनावं मुक्ति म्हय् भिटामिन ‘ई’ गाक्क दत कि झीत मानसिक समस्या कम जुइ, अले तनाव नं जुइमखु । धाथें ला छुं छुं रिसर्चं सीदयेधुंकूगु दु कि भिटामिन ई मगातकि थीथी मानसिक समस्या जुइफु । क्यान्सरपाखें रक्षा भिटामिन ‘ई’ क्यान्सर थेंज्याःगु ग्यानापुगु ल्वय्लिसे ल्वायेत नं ग्वाहालि याः । क्यान्सर मजुइकेत झीसं छ्व, केँ, बूबः व काजु बरां थेंज्याःगु मसालाया सेवन नं यानाच्वने माः । थज्याःगु नसाज्वलनय् दुगु भिटामिन ई छितः नुगःस्येँ सम्बन्धि ल्वय् व क्यान्सरपाखें रक्षा यानातइ । प्वाथय् दुपिं मिसातय्त भिटामिन ई रेड ब्लड सेल्स (ह्याउँगु हिकोष) दयेकीगु जूगुलिं प्वाथय् दुपिं मिसातय्सं थुकिया सेवन याये हे माः । उमिसं भिटामिन ईया सेवन मयात धाःसा इमिसं बुइकीपिं मस्तय्त ‘एनीमिया’ (हि मगाइगु ल्वय्) जुइगु खतरा दइ । भिटामिन ईया मेमेगु फाइदा – भिटामिन ई । एलर्जीयात पनेत ग्वाहालि याइ । – थुकिं इम्यून सिस्टम बल्लाइ । – शारीरिक क्षमता अप्वयेकाबी । – छ्यंगू सम्बन्धी थीथी समस्या ज्यंकाबी । – हाइब्लड प्रेसर बढे जुइ मफयेक पनातइ । – थुकिं थीथी वासलं जुइगु साइड इफेक्टयात पनेत नं ग्वाहालि याइ । – भिटामिन ईया क्याप्सुल सँ ताःहाकः, ख्वातु व चमकदार दयेकेत छ्यलेगु याइ । भिटामिन ई मगात धाःसा – भिटामिन ई मगात कि बहनी मिखा मछुयावनी । – म्हया क्वें बमलानावनी । – आकाझाकां म्ह त्यानुयावइ । – गिजां हि वइगु जुयावइ । – घाः जुल धाःसा याकनं लनीमखु । – गर्मिबलय् न्हासि वइ । – थ्व मगात कि झीगु म्ह भिटामिन ए नं फुनावनी । – ब्वमलंनिपिं ह्याउँमस्तय् म्हय् हि मगानावनी । नोट भिटामिन ई प्राकृतिक स्रोतं हे जक फाइदा याइ । अथे जूगुलिं गुलिफु उलि भिटामिन ई दुगु नसाज्वलं हे नयेगु यानादिसँ ।","January 19, 2018 09:22 AM"
https://nepalbhasatimes.com/1135,उसाँय,११३८ सिल्लाथ्व दशमी,हाम्वः छु ल्वचय् गुकथं  छ्यलेगु ?,"वाया ल्वय् # थ्यंमथ्यं २५ ग्राम हाम्वः न्ह्ययाः नयाबिल धाःसा वा बल्लाइ । # म्हुतुइ जायेक हाम्वः तयाः ५–१० मिनेट सुम्क च्वंच्वनेगु यात धाःसा पायरिया (गिजां हि वइगु) लनावनाः वा बल्लाइ । # हाकुहाम्वः लःलिसे नल धाःसा वा बल्लाइ । # हाम्वःचिकनं १०–१५ मिनट तक कुल्ला यानादिसँ । थथे छुं न्हि तक यानाच्वन धाःसा सने धुंकूगु वा नं मसनावनी । पायरिया नं मजुयावनी । # कपाय् छकूचा हाम्वःचिकनय् थुनाः म्हुतुइ तयाबिल धाःसा वा स्याःगु लनावनी । # हाम्वः न्ह्ययाः नयेगु यानाच्वन धाःसां नं पायरिया लनावनी । # वा सनाच्वंगु दुसा हाकु हाम्वः १० ग्रामया मात्राय् न्हिं न्हिं सुथय् व बहनी न्ह्यतु न्ह्ययाः भपादिसँ । थथे झिंन्यान्हु नीन्हु तक यानाच्वन धाःसा वा      सम्बन्धि दक्वं कथंया ल्वय् लनावनी । # थ्यंमथ्यं ६० ग्राम हाकुहाम्वः न्ह्यतु न्ह्ययाः भपादिसँ । वयां लिपा छगू गिलास ख्वाउँलः त्वनादिसँ । थथे न्हिं न्हिं यानाच्वन धाःसा वाया दक्वं          कथंया ल्वय् लनावनी, तर थुकिया प्रयोग यायेबलय् साखः चिनि भपादीमते ।                                                         न्हाय्पंया ल्वय् # हाम्वःचिकनय् लाभाया भ्ये कुर्काः क्वाकादिसँ । लिपा ख्वाउँइ धुंकाः उगु चिकंया छुं छुं फुति न्हाय्पनय् तिकि नंकादिसँ, न्हाय्पं स्याःगु लनावनी । # न्हाय्पनं मताइगु ल्वय् लंकेगु खःसा ५० मिलिलीटर हाम्वःचिकनय् लाभा न्याभ्ये तयाः क्वाकादिसँ, अनंलि छानय् यानादिसँ । थथे यानाः               दयेकातयागु चिकं न्हिं निफुति स्वफुति न्हाय्पनय् तयेगु यानादिसँ, फाइदा खनेदयावइ । # न्हाय्पनय् वंम्ह कीयात स्यायेत हाम्वःचिकं निफुति स्वफुति न्हाय्पनय् तिकिनंकादिसँ । थुकिं फाइदा याइ । # १२५ मिलिलीटर हाम्वःचिकनय् ५० मिलिलीटर लैंया रस ल्वाकछ्यानाः दायेकादिसँ । लैंया रस दक्व सुपाः वनाः चिकं जक ल्यनकि छानय् यानाः    सिसि छगलय् जायेकादिसँ । थुकिया निफुति स्वफुति न्हाय्पनय् तिकि नंकादिल धाःसा न्हाय्पं स्याःगु लनावनी । घाः # घाः लंकेत हाम्वःचिकनय् कपाय् छकू वा कापःया पट्टि प्याकाः घालय् चिनाबिल धाःसा फाइदा जुइ । # हाम्वः निनाः कस्ति व घ्यः ल्वाकछ्यानाः घालय् तयाः पट्टि चिनाबिल धाःसा घाः लनावनी । # हाम्वःयात सालुगु कापः छकुतिइ प्वःचिनाः घालय् चिनाबिल धाःसा घाः याकनं लनी । # हाम्वःचिकं घालय् तयाबिल धाःसां नं घाः लनावं । # पुलांगु घालय् हाम्वःया पट्टि चिनाबिल धाःसा याउँसे च्वनावइ । न्हाय्या ल्वय् # मलय् अथवा इमू भचा हाम्वःचिकनय् तयाः क्वाकादिसँ । थ्व चिकनं न्हासय् बुलाबिल धाःसा बन्द जुयाच्वंगु न्हाय्प्वाः चालावइ । ग्वालि तज्याःगु # म्हासुगु मैन १० ग्राम हाम्वःचिकं ४० मिलिलीटर ल्वाकछ्यानाः क्वाकाः पेस्ट दयेकादिसँ । थ्व पेस्ट ग्वाहालि तज्याःथाय् इलादिसँ, फाइदा              जुयावइ । # हाम्वःचिकनय् मैन व सिंचि ल्वाकछ्यानाः क्वाकादिसँ । थ्व चिकं ग्वालि तज्याःथाय् इलादिसँ । थुकिं ग्वालि तज्याःगु जियावनी । थीमजिउ बांलाक मजूसा # थ्यंमथ्यं २५ ग्राम हाम्वः व छगू ग्राम मल्ताचुं ल्वाकछ्यानाः न्हिं स्वक्वः सेवन यानाबिल धाःसा थीमजिउ बांलाक जुयावइ । # थीमजिउ जुइगुली पंगः दन धाःसा हाम्वःया पँचांग (हा, दं, हः, स्वां व सि)या काढा दयेकाः ६० मिलिलीटर अथवा हाम्वःचुं १५ ग्रामया मात्राय् न्हिं       निक्वः स्वक्वः सेवन यात धाःसा लाभ जुइ । # हाम्वःया काढा दायेकाः न्हिन्हिं त्वनाबिल धाःसा थीमजिउ बांलाक जुइ । # हाम्वःया काढाय् सुंपालु, मलय् व पिपीया चुं ल्वाकछ्यानाः त्वनाबिल धाःसा थीमजिउ जुइगुली पंगः चिलावनी । थीमजिउ जुइबलय्या कष्ट # ५ ग्राम हाकुहाम्वःयात साखलय् ल्वाकछ्यानाः महिनावारी सुरु जुइ स्वयां प्यन्हु न्ह्यः निसें सेवन यायेमाः । महिनावारी सुरु जुलकि थ्व बन्द           यानादिसँ । थुकिं महिनावारी सम्बन्धि दक्वं विकार नष्ट यानाबी । # ५ ग्राम हाकुहाम्वः, न्हय्गः मलय् छगू चम्चा सुंपालुचुं, स्वध्ये चिध्येगु पिपी कयादिसँ । थ्व दक्वं छगू कप लखय् तयाः काढा दयेकादिसँ । थ्व           त्वनकि नं महिनावारी सम्बन्धि दक्वं समस्या ज्यनी । कपाः स्याःसा # हाम्वःमाया हःयात लखय् तयाः निनाः कपालय् लेप तयाबिल धाःसा कपाः स्याःगु लनावनी । # हाम्वःयात दुरुइ तयाः निनाः कपालय् लेप तयाबिल धाःसां नं कपाः स्याःगु लनावनी । आउँ जूसा # ६ निसें १२ग्राम हाम्वः व कचिगु ब्याःया ला ल्वाकछ्यानाः सुथय् व बहनी नयाबीगु यात धाःसा लाभ जुइ । कब्जियत # हाम्वः, जाकि व मूकेँया ब्वःजा (खिचडी) दयेकाः नयाबिल धाःसा कब्जियत मजुयावनी । #६० ग्राम हाम्वः छ्यानाः उकी उलि हे मात्राय् साखः ल्वाकछ्यानाः नयाबिल कि कब्जियत मजुयावनी । # हाम्वःया ख्वला वंकाः मख्खन व मिश्री बराबर मात्राय् कयाः न्हिं न्हिं सुथय् सुथय् नयेगु यात धाःसा नं कब्जियत मजुयावनी । मिखाया ल्वय् # हाकुहाम्वःया ताजा चिकं न्हिं न्हिं द्यने त्ययेकाः मिखाय् तयाच्वन धाःसा अनेक कथंया मिखाया ल्वय् लनावनी । सँया ल्वय् # हाम्वःमाया हा व हःया काढा दायेकाः उकिं सँ चायाबिल धाःसा सँ हाकुसे च्वनावइ । # हाकुहाम्वःयात शुद्ध यानाः सँय् पानाबिल धाःसा अइलय् हे सँ भुइया वइगु जुइमखु । न्हिं न्हिं छ्यनय् हाम्वःचिकनं मालिस यायेगु यात धाःसा सँ        न्ह्याबलें ख्वातुसे च्वनाच्वनी । #सँयात हाकुकेत व सँ हाइगु मजुइकेत न्हियान्हिथं हाम्वः भपियादिसँ अले हाम्वःचिकं छ्यनय् तिलादिसँ । थुकिं यानाः सँ हाकुसे, नाइसे च्वनाः           ताःहाकः नं जुइ । # हाकुहाम्वः, अम्बःसुखू, चिहःप्यंस्वांया सुखू, मिश्री– थ्व प्यता उति उति हे मात्राय् कयाः चुं ल्हुयादिसँ । थुकिया ६ ग्राम चुं न्हिंन्हिं सुथय् व बहनी       नयाः वयां लिपा २५० मिलिलीटर दुरु त्वनादिसँ अले थुकिया लिसेलिसें ब्रम्हचर्यया पालन नं दछितक यानादिसँ । थुकिं फाइदा याइ । # २५० ग्राम हाकुहाम्वः, २५० ग्राम साखः नितांयात बांलाक छ्याना तयादिसँ । थुगु मिश्रण न्हिं ५० ग्राम नयेगु यानाच्वन धाःसा म्हय् तागत             अप्वयावइ । थुकिं यानाः अप्वः च्व फायेमालीमखु, अले सँ नं हाकुसे च्वनावनी । # सँ हाइबलय् हाम्वःचिकं छ्यनय् तिलादिसँ । थुकिं यानाः सँ हायेगु दिनावनी, लिसें छ्यं नं सिचुकातइ ।","January 27, 2018 04:59 AM"
https://nepalbhasatimes.com/1138,उसाँय,११३८ सिल्लाथ्व दशमी,स्वस्थ जुयाच्वनेगु झिगू बांलाःगु बानि,"– पिहां वना वयाः छेँय् लिहां वयेधुंकाः पिनेया छुं वस्तु थिया वयेधुंकाः, नयेगु ज्वरय् याये न्ह्यः, नये न्ह्यः, नये धुंकाः व बाथरुम छ्यलेधुंकाः ल्हाः     निपां साब्वनं बांलाक सिलादिसँ । छिगु छेँय् सुं चिधिकःम्ह मचा दुसा ला थ्व झन् हे आवश्यक जुइ । वयात थी न्ह्यः ल्हाः अवश्य सिलादिसँ ।                                                         – छेँया सुचुकुचु यायेगु खँय् विशेष ध्यान तयादिसँ । विशेष यानाः भुतूक्वथा व चःबिइ । लः गनं नं मुंके बी मजिउ । सिंक, वास बेसिन, थेंज्याःगु थासय् न्हियान्हिथं सफा यानादिसँ, अले फिनाइल, फ्लोर क्लिनर आदिया छ्यलाबुला यानावं च्वनादिसँ । नयेगु चीज छुं नं पुसा उलाः त्वःता तयादीमते । कचिगु व बूगु नसाज्वलं अलग अलग हे तयादिसँ । नयेगु ज्वरय् यायेत व नयेत छ्यलेगु थलबल, अले फ्रिज व ओभन नं सफा यानातयादिसँ । प्याःगु थलबल गबलें नं ¥याकय् तयादीमते । प्याःनिगु थलबलय् पुसा तयादी नं मते । – सिसाबुसा व तरकारि ताजागु हे छ्यलादिसँ । छ्यलाबुलाय् वइगु मसला, अन्न व मेमेगु ज्वलं स्वथनेत पाय्छि तरिकां यानादिसँ । एक्सपायर डेट दुगु वस्तु खःसा डेट स्वयेगु खँय् ध्यान बियाच्वनादिसँ । – आपाः आपाः चिकं व मसला तयाः दयेकातःगु, बेक्ड व पचय् याये थाकुगु नसाज्वलं छ्यलादीमते । नसाज्वलं पाय्छि तापक्रमय् बुकादिसँ । माक्व स्वयां अप्वः बुकाः तरकारि आदिया पौष्टिक तत्व नष्ट यानादीमते । लिसें ओभन छ्यलेबलय् तापक्रमय् खास ध्यान बियादिसँ । नयेगु ज्वलं न्ह्याब्लें त्वपुया तयादिसँ, अले ताजा नसाज्वलं हे जक भपादिसँ । – न्हियान्हिथंया नसाज्वलनय् सलाद, धौ, दुरु, वाउँचा तरकारि, थीथी केँ व बूबः आदि अवश्य दुथ्याकादिसँ । छिगु डिनर प्लेटय् ‘भेराइटी अफ पूmड’ दयेकेगु कुतः यानादिसँ । नसा ज्वरय् यायेत व त्वनेत सफागु लः जक छ्यलादिसँ । तरकारि व सिसाबुसा बांलाक सिलाः जक छ्यलादिसँ । – नसाज्वरय् यायेत अनस्याचुरेटेड भेजिटेबल आयल (गथेकि सनफ्लावर आयल, ओलिभ आयल, सोयाबिन आयल)या छ्यलाबुलायात प्राथमिकता बियादिसँ । नसाज्वलनय् चिनि व चि नितांया मात्राया प्रयोग कमसे कम जक यानादिसँ । जंकफूड, सफ्टड्रिंक व आर्टिफिसियल चिनिं दयेकातःगु जूस आदि छ्यलादीमते । बहनिसिया बेलि च्याताः ईया दुने यायेगु कुतः यानादिसँ । अले थ्व प्वाः त्यंक भपादीमते । – थःपिं च्वनेगु व द्यनेगु क्वथा सफा व फय् गाक्क दुहां वइगु कथं दयेकादिँ । सिलः, फुंगाया खोल व पर्दा हिलावं च्वनादिसँ । मेटे«ेस अथवा गद्दीयात नं इलय् ब्यलय् निभालं खयेकाः थाथा यानादिसँ । – मेडिटेशन, योग वा ध्यानया छ्यलाबुला एकाग्रता अप्वयेकेत व तनाव मजुइकेत यानादिसँ । – न्ह्यागुसां छगू व्यायाम न्हियान्हिथं यानादिसँ । थुकिया निंतिं छुं मखुसां बाघौया ई बियादिसँ, अले ब्यायामया तरिका हिलावं च्वनादिसँ । मतलब गबलें एरोबिक्स यानादिसँ, गबें ब्वाँय् ब्वाँय् न्यासि झासँ । थज्याःगु छुं नं यायेत ई पिकाये मफुसा अफिस वा छेँयागु स्वाहानें याकनं याकनं थहां वनेगु यानादिसँ । अफिसय् नं ताउत छगू हे पोजिसनय् च्वंच्वने म्वायेकेगु कुतः यानादिसँ । – ४५ दँ दयेधुंकल कि रुटिन चेकअप याका च्वनादिसँ, अले यदि डाक्टरं छितः छुं वासः बिल धाःसा नियमित भपादिसँ । प्रकृतिया सतिक च्वनेगु ई अवश्य पिकयादिसँ । मस्तलिसे म्हितादिसँ, लहिनातयाम्ह जनावरलिसे ब्वाँय् झासँ, अले छेँजःपिं लिसे हल्काफुल्का मनोरञ्जनय् नं ब्वति कयादिसँ ।","January 27, 2018 05:40 AM"
https://nepalbhasatimes.com/1454,उसाँय,११३८ सिल्लागा तृतीया,मस्तय् दुरुवा बुयावइबलय्या समस्या,"मस्तय्के दुरुवा बुयावइगु धयागु इमि मांअबुपिनि निंतिं लसताया क्षण जुइसा व हे ई मस्तय्गु निंतिं अनेक समस्याया सामना यायेमाःगु ई जुयाच्वनी । सामान्यतयाः मस्तय्के दुरुवा खुलां निसें च्याला दइबलय् तकया दुने पिहां वइ । वा पिहां वइबलय् मस्तय्त तसकं स्याइ, गुकिं यानाः उपिं न्हिछिं ख्वयाच्वनी, अले लागि लागि चायाच्वनी । थज्याःबलय् मस्तय्त विशेष रुपं बिचाः याये मालाच्वनी । छाय्कि उमि स्यानाच्वंगु लंकाबी माली । अले इन्फेक्सन मजुइकेबी माली । थज्याःबलय् उमित स्याइगु बाहेक नं यक्व खँ जुयाच्वनी, गुकिया बारे उमि मांअबुपिंसं न्हापा हे सिइकातये माः ।                                                         गिजा मनावइ वा पिहां वइगु प्रक्रिया सामान्यतयाः मचाया उमेर खुलांनिसें च्याला दइबलय् तकया दुने सुरु जुइ । न्हापां न्हापां बुयावइगु वायात हे झीसं दुरुवा धायेगु खःसा बुयावइबलय् मचाया गिजा मनावइ, अले गुबलें गुबलें ला गिजा ह्याउँसे नं च्वनी । थ्व हे कारणं मस्तय्त स्याइ, अले उपिं ख्वइ । ज्वर वयेफु वा बुयावइगु प्रक्रियाया झ्वलय् मस्तय्त ज्वर वइगु नं छगू आम समस्या खः । यदि मचाया वा बुयावयाच्वंगु दु, अले वयात ज्वर वयाच्वंगु दुसा ग्यानादीमते, बरु डाक्टरया सल्हा कयादिसँ । सामान्यतयाः पारासिटामोलं थ्व ज्वर लनावनी, तर डाक्टरया सल्हा मकासें छुं नं वासः मचायात नकादीमते । नये यइमखु वा बुयावइबलय् मस्तय् नये यइमखु । अथे जूगुलिं दुरु त्वनीबलय् नं ख्वयाच्वनी । अले शान्त जुइमखु । थज्याःबलय् मस्तय्त जबर्जस्ति दुरु त्वंकादी मते । मखुसा उमित अपच अथवा कब्जियत जुइफु, अले मस्तय्सं बान्ता नं यायेफु । यदि मचा खुला स्वयां अप्वः दयेधुंकूम्ह खःसा वयात दुरु बाहेक नं छुं छुं झोल पदार्थ अथवा नयेगु छुं नायूगु चीज बीफइ । डायरिया जुइफु वा बुयावइगु इलय् स्याइगु जुयाः मस्तय्सं न्ह्यःनेलाक्व कयाः म्हुतुइ तयेफु । उकिं इन्फेक्सन जुयाः उमित डायरिया जुयाबी । थथे मजुइकेगु खःसा मस्तय्त सफागु थासय् तयादिसँ । अले वया लिक्क लिक्कसं दइगु चीजयात नं बांलाक सफा याना तयादिसँ । थ्व बाहेक जब मचां छुं चीज म्हुतुइ तइ, वयात गाजर वा मेगु छुं छाःगु सिसाबुसा बीफु, गुकियात वं गिजां न्ह्यये फइमखु । लागि लागि चाइ वा बुयावइबलय् मस्त लगातार स्यानाच्वनीगुलिं यानाः लागि लागि चाइपिं जुयावइ । अले न्हिछिं ख्वयाच्वनी । थुकिया कारणं हे मस्त गबलें गबलें चान्हय् द्यनाच्वंपिं हे दनावइ, गुकिं यानाः छितः दिक्क यानाबी । लागि लागि चाइबलय् मस्तय्सं मिखा गिलिगिलि याइगु, सँ पुइगु, कय्पुइगु व उगुंथुगुं चीज म्हुतुइ तये यंकीगु थेंज्याःगु तःगू हे लक्षण खनेदयावइ । मस्तय्त यानादिसँ मालिस मस्तय्त शान्त यायेत उमिगु तुतिइ मालिस यानाबीगु छगू बांलाःगु उपाय खः । तुतिइ मालिस यानाबीगु मस्तय्त तसकं ययाच्वनी । गुकिं यानाः उमित स्याःगु महसुस कम जुइ, अले उपिं याकनं हे शान्त जुइ । मालिसं उमित न्ह्यः नं वइ, अले उपिं द्यनाछ्वइ ।","February 03, 2018 04:37 AM"
https://nepalbhasatimes.com/1452,उसाँय,११३८ सिल्लागा तृतीया,हाम्वः छु ल्वचय् गुकथं छ्यलेगु ?–२,"मुसु – हाम्वःया १०० मिलिलीटर काढाय् निगू चम्चा चिनि तयाः त्वनाबिलकि मुसु क्वलाइ । – प्यंगू चम्चा हाम्वः छगू गिलास लखय् तयाः दायेकादिसँ । बछि लः सुपाः वनकि ल्ह्वनादिसँ । थथे यानाः न्हिं स्वक्वः त्वनाबिलकि सर्दिं यानाः वःगु सुख्खा मुसु लनावनी । – प्यंगू चम्चा हाम्वः व प्यंगू हे चम्चा चिनि तयाः छगू गिलास लखय् दायेकादिसँ । थ्व लः त्वनाबिल धाःसा सर्दिं वःगु मुसु लनावनी । – हाम्वःया काढाय् चिनि तयाः थ्यंमथ्यं ४० मिलीलिटर न्हिं न्हिं स्वक्वः प्यक्वः त्वनाबिल धाःसा मुसु लनावनी । थ्व काढा सुथय् व बहनी सेवन यात धाःसां नं लाभ जुइ ।  आउँ – १० ग्राम हाकुहाम्वः निनाः उकी २० ग्राम चिनि व च्वलेचिया दुरु ४० मिलीलिटर ल्वाकछ्यानाः मस्तय्त त्वंकाबिल धाःसा हि खने दयेक आउँ जुयाच्वंगु लनावनी । – ४० ग्राम हाकुहाम्वः १० ग्राम चिनिइ ल्वाकछ्यानादिसँ, अले थुकिया ३–६ ग्रामया मात्रा दयेकाः न्हिं स्वक्वः कयादिसँ । थुकिं खिलिसें हि वइगु दिकाबी । – हाम्वः निनाः, बटरय् ल्वाकछ्यानाः नयाबिल धाःसां नं लाभ जुइ ।  लासाय् च्व वयेकीगु – हाम्वः व साखः नापं तयाः नकाबिलकि मस्तय् लासाय् च्व वइगु ल्वय् मजुयावनी । – ल्वगियात लासाय् च्व वयेकेगु बानि त्वःफिकेत हाम्वः व साखःया लिसें इमूचुं ल्वाकछ्यानाः ल्वगियात नकादिसँ । थुकिं लाभ याइ । – हाम्वःचिकं त्वंकाबिल धाःसां नं मस्तय् लासाय् च्वः वयेकेगु बानि त्वःफी ।  याकनं याकनं च्व फाये तांन्वइगु जुयाच्वंसा – ४० ग्राम हाकुहाम्वः व २० ग्राम इमू नचुक निनाः अले छानय् यानाः थुकी ६० ग्राम साखः ल्वाकछ्यानाः ५–५ ग्राम सुथय् व बहनी लःलिसें नयाबिल धाःसा बुराबुरि जूगु कारणं याकनं याकनं च्व फायेमालीगु ल्वय् मजुयावनी । – ३–३ ग्राम हाम्वः व इमू साखलय् ल्वाकछ्यानाः सुथय् व बहनी नयाबिल धाःसा याकनं याकनं च्व फायेमालीगु जुइमखु । – हाकुहाम्वः ४०० ग्राम, इमू २० ग्राम व साखः ६० ग्राम निनाः चुं दयेकादिसँ । थ्व चुं ६–६ ग्राम सुथय् व बहनी नयेगु यानाच्वन धाःसा बुरा जुइकाः  यक्व च्व वइगु ल्वय् लनावनी । – सुथय् व बहनी तौला (हाम्वः लड्डु) छगः छगः न्हय्न्हु तक नयाबिल धाःसा च्व याकनं याकनं फायेमालीगु समस्या मदयावनी । – हाम्वः १० ग्राम निनाः ५० ग्राम साखलय् ल्वाकछ्यानाः न्हिं न्हिं भपादिसँ । थुकिं याकनं याकनं च्व फाये म्वायेकाबी । – थ्यंमथ्यं ५० ग्राम हाकुहाम्वः, २५ ग्राम इमू, १०० ग्राम साखः ल्वाकछ्यानाः चुं दयेकादिसँ । थुकी मध्ये ८ ग्राम चुं न्हिं न्हिं सुथय् व बहनी सेवन याकातल धाःसा मस्तय् लासाय् च्व वइगु बानि त्वःफिना वनी ।  मिं पूसा – हाम्वः लखय् निनाः लेप दयेकादिसँ । मिं पूथाय् थुकिया ख्वातुक लेप तयाबिलकि हियुगु याउँसे च्वनावनी । – हाम्वः व नैंक्याःचिकं उति उति हे मात्राय् तयाः लेप दयेकादिसँ । मिं पूथाय् थ्व लेप पानाबिल धाःसां नं याउँसे च्वनी ।  मचाछेँया ल्वय् – १०० मिलीमिटर हाम्वःया काढा न्हिं न्हिं त्वनाच्वन धाःसा थीमजिउ जुइबलय् मचाछेँ (पाठेघर) स्याइगु मजुयावनी ।  थीमजिउ बांलाक मजूसा – महिनावारीया इलय् थीमजिउ जुइगु बांलाक खोलय् मजूसा व प्वाः स्याइगु जुयाच्वंसा हाम्वःया १०० मिलीलिटर काढाय् २ ग्राम सुंपालु, २ ग्राम मलय्, व २ ग्राम पिपीया चुं ल्वाकछ्यानाः न्हिं स्वक्वः त्वंकाबीगु यायेमाः । थीमजिउ बांलाक खोलय् जुयाः प्वाः नं मस्यानावनी । – हाम्वःचुं बागू ग्रामया मात्राय् न्हिं स्वक्वः प्यक्वः लःलिसें कायेगु यानाच्वन धाःसा थीमजिउ जुइगु नियमित जुयावइ । – हाम्वःया काढा दयेकाः थ्यंमथ्यं १०० मिली सुथय् व बहनी त्वनाबिल धाःसा इलय् हे थीमजिउ जुइ ।  साहा साहा स्याःसा – ४ ग्राम हाम्वः व सुंपालुया मिश्रण न्हिं निक्वः सेवन यानाच्वन धाःसा साहा साहा स्याःगु लनावनी । प्वाः स्याःसा – हाम्वःचिकनय् हिं व बेय्चि ल्वाकछ्यानाः क्वाकाः प्वाथय् मालिस यायेगु व क्वाः तयेगु यानाबिल धाःसा वायु नं यानाः प्वाः स्यानाच्वंगु लनावनी । – हाम्वः निना प्वाथय् लेप तयाबिल धाःसां नं प्वाः स्याःगु लनी ।  वात ल्वय् – हाम्वःचिकनं मालिस यात धाःसा वात ल्वचय् लाभ जुइ । – हाम्वःचिकनय् लाभाया काढा व सिंचि ल्वाकछ्यानाः नयाबिल धाःसां नं वात ल्वय् लनावनी ।  मिसा ल्वय् थ्यंमथ्यं ६–१२ ग्राम हाकुहाम्वःया चुं साखःलिसें सुथय् व बहनी नयाबिल धाःसा मिसा ल्वचय् लाभ जुइ ।  मना वःसा – निगू चम्चा हाम्वः निनाः बटर व दुरुइ संकाः म्हय् गनं मना वयाच्वंगु खः, अन इलाबिल धाःसा मनावःगु क्वलानावनी । – १० ग्राम हाम्वः व १०० ग्राम लैं नापं नयाबिल धाःसा छ्यंगूया तःलय् मुनाच्वंगु लः सुनावनी । थुकथं म्ह मनावःगु क्वलानावनी ।  दम – चिकुलाबलय् तौला (हाम्वःया लड्डु) नयाच्वन धाःसा दम थहां वइमखु ।  ख्याम्प्वाः हियूसा – हाम्वःचिकं व नीहःया चिकं उतिउति ग्यंक ल्वाकछ्यानाः ख्याम्प्वालय् इलादिसँ । थुकिं अन हिइयाच्वंगु लनावनी, घाः जुयाच्वंगु दुसां लनावनी ।  दुरुपाय् दुरु थानाच्वंसा – हाकुहाम्वः दुरु अथवा लखय् निनाः भतिचा क्वाकादिसँ, अले थुकिं पीडित मिसातय्गु छातिइ लेप तयाबियादिसँ । थुकिं दुरुपाय् थानाच्वंगु दुरु पिहां वयेकाबी ।  तुँचा दाःसा – हाम्वःचिकं तिलाबिल धाःसा छ्यनय् दायाच्वंगु तुँचा वनी ।  प्वाथय् ग्यास दयावइगु – बागू चम्चा हाकुहाम्वः, कपू छकूचा, यला छगः, बागू चम्चा इमू, बेय्चि भतिचा ल्वाकछ्यानाः चुं दयेकादिसँ ।  अलःकै त्र हाम्वःयात लखय् तयाः निनाः बटरलिसे न्हिं स्वक्वः जा नये स्वयां घौछि न्ह्यः फ्ययाबिइगु यानाच्वन धाःसा फाइदा जुयावइ । अलःकै नं हि वयेगु नं दिनावनी ।","February 03, 2018 05:15 AM"
https://nepalbhasatimes.com/3539,उसाँय,११३८ चिल्लागा आमै,ब्रेस्ट क्यान्सर : भ्रम व यथार्थ,"थौंकन्हय् नेपाःयापिं मिसातय्त नं ब्रेस्ट क्यान्सर जुइगु समस्या अप्वया वयाच्वंगु दु । इलय् हे सचेत मजुइगु कारणं यानाः ल्वय् म्हसीके लिबाइगु व उकिं ज्यान हे खतरा जुइगु नं जुयाच्वंगु दु । तर थुकिया लिसेलिसें थ्व ल्वय्या बारे यक्व हे भ्रम नं न्यना वनाच्वंगु दु । झासँ, थौं थन अज्याःगु हे छुं छुं भ्रम व वास्तविकता बारे चर्चा याये ।                                                         १) स्वस्थ जीवनशैलीं ब्रेस्ट क्यान्सर मजुइकेत ग्वाहालि याइ तथ्य ः थ्व धारणा यक्व हद तक पाय्छि जू । अथे ला थ्व ल्वय्या तःता हे कारण दु । तर मिनोपज लिपा मिसातय्गु म्हय् दाः खानावइ, गुकियात ब्रेस्ट क्यान्सरया निंतिं खास जिम्मेवार भाःपियातःगु दु । उकिं सन्तुलित नसात्वँसा नयेत्वने यायेगु, अय्लाः चुरोट मत्वनेगु, नियमित रुपं व्यायाम यायेगु, मर्निङ वाक वनेगु थेंज्याःगु बानिं यानाः ब्रेस्ट क्यान्सरयात छुं हद तक पनेफु । अथे खःसां गुलिं गुलिं मिसातय्त थ्व दक्व नियम पालना यानाच्वंसां ब्रेस्ट क्यान्सर जुइफु । अथे जूगुलिं छुं लक्षण खनेदत धायेवं हे डाक्टरलिसे अवश्य सल्हा यानादिसँ । २) टाइट ब्रा फितकि ब्रेस्ट क्यान्सर जुइगु खतरा दइ तथ्य ः थ्व धारणा भ्रामक खः । वैज्ञानिक दृष्टिं ब्राया डिजाइन वा बनावटया क्यान्सरलिसे छुं हे स्वापू मदु । ३) वंशानुगत थुकिया मू कारण खः तथ्य ः ब्रेस्ट क्यान्सर जूपिं थ्यंमथ्य १० प्रतिशत मिसातय्के दुगु विशेष कथंया जीन थुकिया जिम्मेवार जूगु लूगु दु, गुगु छगू हे परिवारया जःपिनि दथुइ थुकियात वंशानुगत ढंगं न्ह्यज्याकाः न्यंका वनाच्वंगु खः । यद्यपि थुगु ल्वय् जूपिं ७५ प्रतिशत मिसातय्गु फेमिली हिस्ट्रिइ थुकिया गुगुं दसु जूगु मदु । धयागुया तात्पर्य छु धाःसा यदि सुं मिसाया परिवारय् हे सुयातं थ्व ल्वय् न्हापा जूगु दुसा सावधानीया निंतिं ४० दँया उमेर लिपा वं मेमोग्राफि याकेमाः, तर मां व मांयापाखेंया अजि वा चांयात थ्व ल्वय् दुसा मेगु पुस्ताया म्ह्याय्मस्तय्त नं थुकिया लक्षण खने दयेमाः धयागु जरुरी मदु । ४) ह्याउँमचायात मामं दुरु मत्वंकल धाःसा ब्रेस्ट क्यान्सरया आशंका दइ तथ्य ः थ्व यक्व हद तक खःगु खँ खः । उपचारया निंतिं वइपिं मिसातय्गु केस हिस्ट्रीया आंकडा स्वयेधुंकाः थथे धाये फइ कि ब्रेस्ट क्यान्सरया ल्वगितय् दथुइ अज्याःपिं मिसातय् ल्याः अप्वः दु, गुमिसं छुं कारणं थः ह्याउँमचायात थःगु दुरु मत्वंकूगु जुयाच्वन । थुकिया मू कारण थ्व खः कि मचायात दुरु मत्वंकूगुलिं यानाः मेमोरी ग्लायण्डय् जुइगु सिक्रीसन म्हं पिहां वनेफइमखु, गुगु लिपा वनाः क्यान्सरगुलिइ हिलावनेफु । यद्यपि दुरु मत्वंकूपिं दक्व मिसातय्त थज्याःगु समस्या वइ हे धकाः धायेमफु । अय्नं इमित क्यान्सर जुइगु सम्भावना धाःसा अप्वः हे दइ । ५) रेडियोथेरापीया माध्यमं प्रभावित ब्वयात छुं अंश जक मदयेका छ्वयेगु स्वयां दुरुपा छपां हे ध्यनाछ्वत धाःसा ल्वय् पूवंक लनावनी ।  तथ्य ः ब्रेस्ट कन्जर्भेसन सर्जरी (लम्पेक्टोमी)पाखें क्यान्सर प्रभावित ब्वयात लिकयाछ्वयेगु नं पूवंक हे सुरक्षित जू । थुकिया निंतिं दुरुपा छपातं ध्यना छ्वयाच्वनेम्वाः । तर क्यान्सरया गुलिचा भचा अप्वः हे तगुलि दुसा अथे याये मालेफु । ६) मेमोग्राफी टेस्टं हानिकारक रेडिएसन पिहां वइ, गुकिं ब्रेस्ट क्यान्सरया खतरा अप्वयेकी तथ्य ः थ्व सत्य खः कि मेमोग्राफिया झ्वलय् रेडिएसनया एक्सपोजर जुइ, तर थुकिया मात्रा तसकं कम जुइ, गुकिं क्यान्सरया गुगुं आशंका दइमखु । ७) नियमित जाँच व मेमोग्राफिं बे्रस्ट क्यान्सर मजुइकेत ग्वाहालि याइ  तथ्य ः सेल्फ ब्रेस्ट एग्जामिनेसन व मेमोग्राफीं सुरुवाती अवस्थाय् ल्वय्यात म्हसीकीगु जूगुलिं उपचार यायेत अःपुकाबी, तर थुकिं ब्रेस्ट क्यान्सर विकसित जुइगु प्रक्रियायात पने फइमखु । ८) जाँच लिपा गुपिं मिसातय्के थुगु ल्वय्या आशंका दइगु खः, वयागु निंतिं थुगु खतरायात पनेगु सम्भव दइमखु तथ्य ः खँ अथे मखु । स्वस्थ जीवनशैली नालाः थुकिया आशंकायात कम यायेफइ । मालावन धाःसा डाक्टरं प्रोफाइलेटिक बाइलेटरल मोस्टेकमिज नांगु उपचारया सल्हा बी । ९) ट्युमरया बायोप्सी अथवा सर्जरी लिपा ल्वय् अप्वः चर्को जुइ तथ्य ः थ्व धारणा एकदम गलत खः, अले थुकिया छुं वैज्ञानिक आधार नं मदु । झीसं थ्व थुइकेगु कुतः यायेमाः कि गुगुं गुलिया बायोप्सी काये धुंकाः व तीव्र गति विकसित जुइगु आक्रामक ट्यूमर जुइ फइमखु । थुकथं हे यदि सर्जरीया झ्वलय् ट्यूमर पूवंक हे लिकयाबिल धाःसा थुगु ल्वय् लंकेत ग्वाहालि जुइ अले थुकिया मेगु उपाय नं मदु । १०) थुकिया निंतिं वैकल्पिक उपचार यायेगु बेस तथ्य ः वैकल्पिक चिकित्सा पद्धतिया गुगुं क्वातुगु वैज्ञानिक आधार दइमखु । अथे जूगुलिं क्यान्सर थेंज्याःगु गम्भीर ल्वय्या उपचारया निंतिं वैकल्पिक उपचार नालेगु सल्हा बीफइमखु । सर्जरी बाहेक रेडियो व किमोथेरापी हे क्यान्सरया छता जक उपचार खः । ११) ब्रेस्ट ट्रान्सप्लान्टं क्यान्सरया जोखिम अप्वयेकी तथ्य ः थ्व खँ पूवंक सत्य मखु । आतकया अध्ययनं ला थ्व हे धाइ कि ब्रेस्ट ट्रान्सप्लान्ट (दुरुपाया प्रत्यारोपण) या क्यान्सरया जोखिम अप्वइगुलिइ छुं हे स्वापू मदु । यद्यपिं थुकिं यानाः लिपा ब्रेस्ट क्यान्सरं पीडित मिसायात हाकनं मेमोग्राफि व फलोअप जाँचय् असुविधा जुइफु । अज्याःबलय् क्यान्सर पत्ता लगे यायेत थप जाँच यायेमाःगु जुइ । १२) ब्रेस्टय् गुगुं कथंया चोट लात धाःसा भविष्यय् क्यान्सर जुइफु तथ्य ः दुरुपाय् चोट वा आघात लायेवं क्यान्सर जुइ धयागु छुं दसि मदु । चोट लायेधुंकाः क्यान्सरया लक्षण खनेदइगु धयागु छगू संयोग हे जक जुइ । १३) दुरुपाय् गुलिचा वइगु क्यान्सरया दसि खः तथ्य ः थ्व धारणा गलत खः । दुरुपाय् दयावइगु गुलिचा मध्ये ८० प्रतिशत क्यान्सर गुलि जुयाच्वनीमखु । थज्याःगु गुलिचा उमेर थहां वंलिसे म्हय् जुइगु हार्मोन सम्बन्धि परिवर्तनया कारणं दयावइगु खः । गुकिं दुरुपाय् फायब्रोसिस्टिक परिवर्तन जुइ, गुगु गुलिचा थें च्वनी । खास ला झीसं गुकियात गुलिचा धायेगु खः, व ब्रेस्ट टिश्यूज हे जुयाच्वनी । यद्यपि मिनोपाज धुंकाः मिसातय्त ब्रेस्ट क्यान्सर जुइगु खतरा धाःसा अप्वयेफु । १४) हार्मोन रिप्लेसमेन्ट थेरापी व गर्भनिरोधक वासलं ब्रेस्ट क्यान्सरया सम्भावना तच्वइ तथ्य ः थौंकन्हय् मिनोपज लिपा अप्वः थें मिसातय्सं हार्मोन रिप्लेसमेन्ट थेरापी कायेगु याइ । गुकी एस्ट्रोजन हार्मोनया हेभी डोज बीगु याइ, अले थुकिया साइड इफेक्टं यानाः ब्रेस्ट क्यान्सरया सम्भावना तच्वइ । गन तक गर्भनिरोधक वासःया खँ दु, न्हापा थुकी खालि एस्ट्रोजन हार्मोन दइगु खः, गुकिं यानाः ब्रेस्ट क्यान्सरया सम्भावना तच्वइ तर आः थज्याःगु वासलय् एस्ट्रोजनया लिसें प्रोजेस्ट्रोनया नं सन्तुलित मात्रा छ्यलेगु याइ । अथे जूगुलिं गर्भनिरोधक वासः (कन्ट्रासेप्टिभ पिल्स)या सेवन सुरक्षित जू । १५) थ्व ल्वय् मिसातय्त हे जक जुइगु खः तथ्य ः थ्व खँ पूवंक सत्य मखु । मिजंतय्के नं ब्रेस्ट क्यान्सरया समस्या खंकेफु । यद्यपि थज्याःगु मामला यक्व हे कम जक खनेदु । अथे खःसां मिजंत नं थ्व मामलाय् सजग जुइमाः । यदि दुरुपिपिचिया जःखः गुलिचा वल अथवा स्याइगु जुल धाःसा छतिं हे लिमबाकुसे डाक्टरया सल्हा कया हे छ्वयेमाः ।","March 17, 2018 04:39 AM"
https://nepalbhasatimes.com/3893,उसाँय,११३८ चौलाथ्व सप्तमी,कागति ख्वलाया फाइदा,"कागतिया रसयागु फाइदाया बारे ला झी मध्ये आपाःसिनं सि हे सिउ । अथे जुयाः झीसं न्हियान्हिथं जीवनय् कागतियात विशेष रुपं छ्यलेगु याना वयाच्वनागु दु । तर कागतिया ख्वला छु यायेगु ले ? उकियात ला आपाःसिनं वांछ्वयेगु हे यानाच्वंगु दइ । छाय्कि उकिया गुण झीसं सियाच्वंगु मदु । उकिं झासँ, थौं झीसं कागतिया ख्वलाया गुणया बारे सिइके –  क्वँय् बल्लाकी कागतिया ख्वलां झीगु क्वँय् बल्लाकेगु ज्या याइ । थुकी यक्व मात्राय् क्याल्सियम व भिटामिन सी दइ, गुकिं क्वँय्यात स्वस्थ यानातयेगु ज्या याइ । थुलि बाहेक क्वँय्लिसे स्वापू दुगु अस्टियोपोरोसिस, ¥ह्यूमेटाइड आर्थराइटिस व इन्फ्लेमेटरी पोली आर्थराइटिस आदि थीथी ल्वय्पाखें बचे याइ ।  अक्सिडेटिभ स्ट्रेस मदयेकी अक्सिडेटिभ स्ट्रेसपाखें मुक्त जुइत कागतिया ख्वलां यक्व हे ग्वाहालि याः । कागतिया ख्वलाय् प्रशस्त मात्राय् फ्लेवोनाइड दइ, गुकिं आक्सिडेटिभ स्ट्रेसयात शरीरं पितछ्वयेत ग्वाहालि याइ ।  टक्सिन मदयेकी झीगु म्हय् तःताकथंया विषालु पदार्थ अर्थात टक्सिन दयाच्वनी । थज्याःगु पदार्थं झीगु म्हयात दुनेंनिसें हे कमजोर यानाबीगु जक मखु, थुकिया लिसेलिसें झीके दुनेंनिसें हे अल्कोहल व मेमेगु झीगु म्हयात हानि याइगु चीज नयेगु लालसा अप्वयेकाबी । कागतिया ख्वलां थःगु पाउँगु सवाः व स्वभावं यानाः थज्याःगु विषालु पदार्थ मदयेका छ्वयेत ग्वाहालि याइ ।  क्यान्सरलिसे ल्वाइ थ्व बारे तसकं कम मनुखं जक सिउ । तर कागतिया ख्वलां क्यान्सर मजुइकेत व जुइधुंकूपिंत नं लायेकेत ग्वाहालि याइ । थुकी दुगु थीथी तत्वं क्यान्सरया कोषलिसे ल्वायेत ग्वाहालि याइगु खः ।  कोलेस्ट्रोल कम याइ थुकिं कोलेस्ट्रोलया स्तर कम यायेत नं ग्वाहालि याइ । झीगु म्हय् कोलेस्ट्रोलया मात्रा तसकं अप्वः जुलकि नुगःस्येँयात उकिं नोक्सान याइ । कागतिया ख्वलाय् दुगु पोलीफिनोलं कोलेस्ट्रोलयात कम यानाः झीगु म्हयात स्वस्थ यायेत ग्वाहालि यानाच्वनी ।  नुगःस्येँयात स्वस्थ यानातइ कागतिया ख्वालय् दुगु पोटासियमं रक्तचापयात नियन्त्रणय् तयातयेत ग्वाहालि याइ । थथे जुइबलय् झीत हर्ट अटाय्क काचाक जुइमखु । लिसें डाइबिटिज नं नियन्त्रणय् दयाच्वनी ।  म्हुतुया स्वास्थ्य बांलानाच्वनी म्हुतुया स्वास्थ्य बांलाकातयेत कागतिया ख्वलां यक्व हे ग्वाहालि याइ । भिटामिन सी मगातकि वा बमलानावनीगु, गिजां हि वइगु आदि समस्या जुयावइ । भिटामिन सी मगातकि स्कर्भी व जिंजिविटिस जुयाबी । भिटामिन सी मगानाः जूगु नोक्सानया क्षतिपूर्ति बीत ग्वाहालि याइ । थ्व वा व गिजालिसे स्वापू दुगु मेमेगु ल्वय् नं थुकिं तापाकातइ ।  तौल क्वकाइ कागतिया ख्वलां म्हया तौल क्वकायेत नं ग्वाहालि याइ । थुकी पेक्टिन नांगु तत्व दइ, गुकिं म्हय् मुनाच्वंगु अप्वःगु दाःयात चिइकाछ्वइ । उकिं तसकं ल्ह्वनाः समस्या जुयाच्वंपिंसं कागतिया ख्वला सेवन याःसा यक्व हे बांलाइ ।  लाउं बांलाइ ला हय्हय्कुंगु, एक्ने, पिग्मेंटेशन व ह्याकिं वंक लाःगु दाग वंकेत कागतिया ख्वला ति ज्या वःगु चीज मेगु दइमखु । थुकी दुगु फ्री–रेडिकल्स थुगु प्रक्रियाय् तसकं महत्वपूर्ण भूमिका म्हिती । थुकिया लिसें थुकी एन्टि अक्सिडेन्टसं छ्यंगूयात डिटक्सिफाइ यानाबी, गुकिं झीगु रुप ल्वःवनापुक बांलाकाबी ।","March 24, 2018 02:30 AM"
https://nepalbhasatimes.com/4272,उसाँय,११३८ चौलाथ्व पुन्हि,किसमिसय् दु यक्व हे गुण,"झी मसला प्वःचिइबलय् तयेमाःगु छता किसमिस नं खः । थ्व चाकुसे च्वनाः साःगु मसला (ड्राइ फ्रुट) खः । थुकियात मरिचरि, तरकारि, पुलाउ आदिइ ल्वाकछ्याना बिइबलय् सवाः न साइ, अले पौष्टिकता नं अप्वः । थ्व स्वकं नःसां मेमेगु मसला काजु, मस्र्याबरां, ख्वःसिं आदिलिसे ल्वाकछ्यानाः नःसां झीत तागत द हे दइ । थुकिं सने हे मास्ति मवःपिंत नं फुर्ति वयेका बिइ । सुथय् कौला यायेबलय् २५ ग्राम किसमिस नं नयेगु याःसा यक्व हे फाइदा जुइ । किसमिस अंगूरयागु दयेकीगु खः । पु मदुगु जातयागु अंगूर गंकाः दयेकातःगु किसमिस जुइसा पु दुगु अंगूर गंकाः दयेकातःगुयात मुनक्का दाख धाइ । किसमिसय् दइगु पोषक तत्व थुकथं दु – कार्बोहाइड्रेट ७७.३ प्रतिशत, प्रोटीन २ प्रतिशत, चिल्लो ०.२ प्रतिशत, व लः १८.५ प्रतिशत । थुलि बाहेक थुकी क्याल्सियम, फोस्फोरस व आइरन नं छुं भचा दइ । थुकी भिटामिन बी कम्प्लेक्स प्रशस्त मात्राय् दइ । प्रत्येक १०० ग्राम किसमिसं झीत ३१९ क्यालोरि ऊर्जा प्राप्त जुइ । किसमिसय् दुगु चाकुगु पदार्थ म्हं याकनं पचय् याइ । थुकी दुरुइ दइगु दक्व हे धयाथें गुण दु, अले दुरु स्वयां थ्व याकनं पचय् जू । उकिं दुरु मदइबलय् उकिया पलेसा पाउडर दुरु छ्यलेगु पलेसा किसमिस नकाबिइगु हे बांलाः । दुरु त्वनेबलय् प्वाथय् वायु थहां वइपिंत नं किसमिस नकाबिइगु हे वेश जुइ । म्हासुल्वय् (जण्डिस) जूपिंत नं किसमिस नकेगुलिं फाइदा जुइ । म्हासुल्वय् धयागु लीभरया कमजोरी व म्हय् हि मगानाः जुइगु खः । किसमिसय् आइरन ४ प्रतिशत दइगु जूगुलिं थुकिं हि अप्वयेका बिइ । लिभर कमजोर जुइगु जुयाः म्हासुल्वय्या ल्वगियात अप्वः थें कब्जियतं दुःख बिइ । किसमिस कब्जियत नाश यानाबिइ । थ्व कारणं हे म्हासुल्वय्या ल्वगियात किसमिस नकेगुलिं फाइदा याइ । मिजंतय्त जुइगु धातु क्षीणता व स्वप्नदोष थेंज्याःगु ल्वय् वीर्य छ्वालुयाः जुइगु खः । छवालुगु जुयाः हे भतिचा उत्तेजना जुइवं हे वीर्य पिहां वइगु खः । किसमिस नयेगु यातकि वीर्य अप्वः दयावइ । लिसें ताकुसे नं च्वनी । उकिं स्वप्नदोष यक्व जुइवं व वीर्य स्खलन याकनं जुइपिं मनूतय्सं निला तक न्हिं न्हिं सुथय् २५ ग्राम किसमिस नयाबिइमाः, समस्या मदयावनी । लः जायाः मिजंतय् सिफा मनावल धाःसा छुं न्हि तक नियमित किसमिस नयाबिइमाः, फाइदा जुयावइ । कफ विकृति, अजीर्ण, अपच आदि कारणं सासः नवल धाःसां छुं न्हि तक न्हिं न्हिं किसमिस भचाभचा न्ह्ययाः न्ह्यःया नयाबिइगु यायेमाः, सासः नमवयावनी । किसमिसय् कार्बोहाइड्रेट यक्व दुगुलिं चिनिल्वय् (डायबिटिज) दुपिंसं नयेमजिउ । किसमिस झारा जुइकीगु चीज जूगुलिं डायरिया जूपिंसं नयेमजिउ । किसमिस गरम प्रकृतियागु जूगुलिं बर्खां म्हय् थाय्थासय् कै वयाः हैरान जुइमाःपिं मस्तय्त नं नकेमजिउ ।","March 31, 2018 02:50 AM"
https://nepalbhasatimes.com/9926,उसाँय,११३८ दिल्लाथ्व नवमी,रामतोरिया व उकी दुगु वासःया गुण,"रामतोरिया छताजि अज्याःगु छुं छुं तरकारि मध्ये लाः, गुगु थ्यंमथ्यं दक्व हे धयाथें देशय् दु । खः ला थ्व बगीचाय् पीगु छताजि पारम्परिक तरकारि मखु, तर थ्व भिटामिन व थीथी मिनरलया लिसें भिटामिन ए, बी, सी, ई व के अले आइरन, क्याल्सियम, म्याग्नेसियम, पोटासियम व जस्ता थेंज्याःगु तत्व थुकयिात यक्व हे तःमि यानातःगु दु ।                                                         थ्व बाहेक रामतोरियाय् उच्च स्तरयागु लस्सादार फाइबर नं दु । थ्व तरकारी जक मखु, गुलिखे ल्वय्या वासःया रूपय् नं ज्या वः । रामतोरियाय् फाइबर प्रशस्त मात्राय् दइ, अथे जुयाः थ्व डाइबिटिज नियन्त्रणय् कायेत तसकं ज्या वः । रामतोरियां हिइ न्हापा हे दुगु सुगरया अंशयात त्वनाकाइ, अले ब्लड सुगरयात सामान्य यानातयेत ग्वाहालियाइ । रामतोरियां झीगु आतापुतिया निंतिं फिल्टरया ज्या याइ । थ्वं प्वाःया पित्त, अम्ल व कोलेस्ट्रोलयात चिनाबी, गुकिं यानाः आतापुतियात छुं नोक्सान जुइमखु । रामतोरियां आउँ व ग्यासया समस्या नं ज्यंकाबी । रामतोरियां झीगु म्हय् दुपिं भिंपिं ब्याक्टेरियातय्त बल्लाकाबी । थुकिया लिसेलिसें रामतोरियां म्हय् प्रोबायोटिक्सया विकासय् ग्वाहालि याइ । गुकिं यानाः झीगु इम्यून सिस्टम बल्लाइ, अले पाचन तन्त्र बल्लाइ । थुलि बाहेक मेमेगु नं यक्व हे वासःया गुण थुकी दु, गुगु थ्व नयेबलय् झीत चूलावइ । कोलन क्यान्सर कोलन क्यान्सर मजुइकेत रामतोरियां यक्व हे ग्वाहालि याः । थुकिं आतापुतिइ दुगु थीथी तत्व मदयेका छ्वयेगु ज्या याइ । थुकिं यानाः आतापुतिं न्हापा स्वयां अझ बांलाक ज्या यायेफइ, अले ज्या यायेगु क्षमता नं अप्वया वइ । थुकिं यानाः कोलन क्यान्सरया खतरा कम जुयावनी । डायबिटिज रामेतारियाय् डाइट्री फाइबरय् प्रशस्त मात्राय् दइ, गुकिं ब्लड सुगरया मात्रायात नियन्त्रित यायेगु ज्या याइ । रामतोरियाया एन्टि डायबिटिक गुणं बीटासेल्सया विकासय् नं ग्वाहालि याइ । कब्जियत रामतोरियां कब्जियत मजुइकाबी । थ्व डायटरी फाइबरया बांलाःगु स्रोत खः । गुकिं झीगु पाचनक्रियायात यक्व हे फाइदा याइ । थ्व घुलनशील फाइबर म्हय् दुगु लखय् ल्वाकज्यानावनी, गुकिं पाचनक्रिया थासय् लाकाबी । नुगःल्वय् म्हय् कोलेस्ट्रोल अप्वः मुनकि नुगःस्येँ सम्बन्धि थीथी ल्वय् जुइगु खतरा अप्वया वइ । रामतोरियाय् दुगु पेक्टिन नांगु तत्वं कोलेस्ट्रोल नियन्त्रण यायेत ग्वाहालि याइ । थुकिया लिसें थुकिं एन्टि अक्सिडेन्टस् नं यक्व हे बी । मिखाया ल्वय् रामतोरिया तसकं यक्व मात्राय् भिटामिन ए व बीटा क्यारोटिन जेनथेन व लुटिन थेंज्याःगु एन्टिअक्सिडेन्टस दु । एन्टि अक्सिडेन्ट शक्तिशाली यौगिक खः । गुकिं मुक्त कणयात नष्ट वा प्रभावहीन दयेकी, गुगु कि सेलुलर मेटोबोलिज्मया खतरनाक प्रतिफल खः । मुक्त कण म्हयागु कोषयात हानि यायेत जिम्मेदार जुइ । लिसें मिखां मखंकाबीगु लागी नं जिम्मेवार जुइ । थःगु आहारय् फक्व अप्वः मात्राय् रामतोरियायात दुथ्याकल धाःसा छिगु मिखा त्यय्लाइगु ला जु हे जुल लिसें मोतिबिन्दु नं जुइके बीमखु । एनीमिया ः  रामतोरियाय् दुगु आइरन तत्वं झीगु म्हयात यक्व हे फाइदा याः । थुकिं हिइ हीमोग्लोबिन दयेकी, गुकिं यानाः छि एनीमियापाखें बचय् जुइ । थुकिया लिसें रामतोरियाय् दुगु भिटामिन कें रक्तास्रावयात पने त ग्वाहालि याइ । गुकिं गुगुं विकट परिस्थितिइ म्हं रक्तस्राव जुल हे धाःसां तसकं कम जक जुइ । ल्ह्वंके बी मखु ः गुपिं मनूतय् म्हया तौल क्वकायेमाःगु दु, उमिगु निंतिं रामतोरियाय् दुगु फाइबर स्वयां बांलाःगु मेगु छुं उपाय मदु । रामतोरियाय् क्यालोरीया मात्रा छतिं हे दइमखु । अथे जुयाः थुकियात तौल क्वकायेगु बांलाःगु उपाय भाःपियातःगु दु । ल्वय्लिसे ल्वायेगु क्षमता रामतोरियाय् भिटामिन सी यक्व हे दइ । यदि छिं न्हियान्हिथं १०० ग्रामया ल्याखं रामतोरिया नयेगु यानाच्वनादियागु दुसा थुकिं छितः न्हिछियात माःगु भिटामिन सीया मात्राया ३८ प्रतिशत आपूर्ति यानाबी । भिटामिन सीं गुलिखे ल्वय् व इन्फेक्सनं सुरक्षित यायेत ग्वाहालि यानाच्वंगु दइ । न्ह्यपु तेज जुइ फोलेट व भिटामिन बी ९ नं निता अज्याःगु पोषक तत्व खः, गुगु रामतोरियाय् मुख्य रूपं दयाच्वनी । थ्व नितां पोषकतत्व न्ह्यपुयात तेज यानातयेत मदयेकं मगाः । कमजोरी व त्यानुइगु कमजोरी व त्यानुइगु महसुस याइपिनिगु निंंतिं रामतोरियां ऊर्जावर्धक वासःया रूपय् ज्या याइ । डाक्टरतय् धापू कथं डिप्रेसनया शिकार जूपिं मनूतय्त नं थुकिं फाइदा याः । साहा साहा स्याइगु रामतोरियाय् दइगु च्याप्च्याप् च्वंगु पदार्थ झीगु क्वँय्या निंतिं तसकं ज्या वः । थ्व बाहेक रामतोरियाय् क्याल्सियम नं बांलाःगु मात्राय् दु, गुगु क्वँय्या निंतिं फाइदाजनक जू । थुकि साहायात लचकदार दयेकाबी । दमया ल्वय् ः  रामतोरियां दमया ल्वगितय्त नं फाइदा याः । रामतोरियाय् दइगु भिटामिन सी दमयागु लक्ष्मणयात ब्वलंके बीमखु । थ्व बाहेक रामतोरियां स्वँ मनावःगु व कथु वालावाला मिंगुयात नं लंकाबी । हैजा आउँ जुइबलय् रामतोरिया तरकारि नयेगु यायेमाः, छाय्कि थुकिं आतापुतिया समस्या ज्यंकी । अथे जुयाः आउँया ल्वगिं रामतोरिया तरकारि नयेमाः । पिसाब हियूगु ः  रामतोरियां पिसाब यायेबलय् हियुगु लंकाबी । रामतोरिया तरकारि नल धाःसा पिसाब बांलाक व सफा जुइक जुइ । अथे जुयाः पिसाब यायेबलय् हियुसा रामतोरिया नयाबीमाः । ख्वाः बांलाकेत ः  रामतोरियाय् भिटामिन सी प्रशस्त मात्राय् दइ । थ्व कारणं रामतोरिया झीगु छ्यंगूया निंतिं बरदान खः । ख्वालय् स्यःकै मवयेकेत अले ख्वाःयात नाइसे क्यातुसे च्वनाः चमक दयेकातयेत रामतोरियां तःधंगु ग्वाहालि याइ । सँया सुसाःकुसाः सुख्खा जुयाः भुइभाय् दंगु सँय् बाउन्स हयेत छि रामतोरिया छ्यलादीफइ । रामतोरियायात प्याताप्याता मनाःतले दायेकादिसँ, अनंलि उगु लखय् कागति तिसिनाः सँय् पानादिसँ । थुकिं यानाः सँया बांलाःगु कन्डिसनिंग जुइ, अले सँय् ज्यान दयावइ ।","July 21, 2018 01:45 AM"
https://nepalbhasatimes.com/1814,उसाँय,११३८ सिल्लागा अष्टमी,२५ प्रतिशतयात छ्यंगूया समस्या,"थःगु म्ह बांलाके सुया मयइ ? चट्ट च्वंगु व म्हया बां मिले जूगु खने दयेके सकसितं यइ । सुन्दरता व आकर्षक व्यक्तित्व दुम्ह मनूपाखे न्ह्याम्हेसिया नं ध्यान वनाच्वंगु दु । थुकिया निंतिं झीगु म्हया छ्यंगुलिं तःधंगु भूमिका म्हिताच्वंगु दइ । उकिं छ्यंगूया महत्व नं यक्व दु । सौन्दर्यताया पारखी उकिसनं छ्यंगूया सुसाःकुसाः यायेगुलिइ हे अप्वः ध्यान बियाच्वंगु दइसा अप्वः सतर्क नं जुयाच्वंगु दइ । छ्यंगुलिं हे मनूया व्यक्तित्वयात न्ह्यःने हयेगुलिइ ग्वाहालि नं यानाच्वंगु दइ ।                                                         मूलतः छ्यंगूया रंग गज्याःगु धइगु स्वयां नं गुकथं छ्यंगूया हेरचाह याइगु धइगु खँ अप्वः अर्थ तइगु चिकित्सकतय् धापू दु । नेपालय् खने दइगु न्यागू ल्वय्मध्ये छगू छ्यंगू सम्बन्धी ल्वय् जूगु छ्यंगू ल्वय्या विशेषज्ञ डा. रविन्द्र बास्कोटां धयादी । वय्कलं धयादी, ‘नेपालय् छ्यंगूया ल्वय्या समस्या आपालं दु । कल जनसंख्याया २५ प्रतिशतय् छुं न छुंकथंया व न्यागू प्रतिशतयात कडा छ्यंगूया ल्वय् दु । गुकिया उपचार याकनं यायेमाःगु आवश्यक जू ।’थ्व ल्वय् मौसमकथं नं मनूतय्के खने दया वयेफु । हिमाल, पहाड व तराईया फरक फरक भौगोलिक अवस्थाय् च्वना वयाच्वंपिंत जुइगु छ्यंगूया ल्वय् नं फरक फरक हे जुइ । चिकुला व ताल्लाया मौसमय् छ्यंगूया फरक फरक समस्या खने दया वइ । थःगु छ्यंगूया ध्यान बीगु सुन्दरतालिसे जक सम्बन्धित मखसे स्वास्थ्यनाप नं उतिकं स्वानाच्वंगु विषय खः धयादी छ्यंगू ल्वय्या विशेषज्ञ प्रा. डा. सविना भट्टराई ।‘बजारय् दइगु थिकेगु क्रिम जक बुलां बांलाइमखु, उकिया निंतिं सन्तुलित नसा, माक्व लः त्वनेगु व द्यनेगु नापं नियमित रुपं व्यायाम यायेमाःगु नं आवश्यक जू’ वय्कलं धयादी ।लिपांगु इलय् अप्वया वंगु सहरीकरण व उकिं ब्वलनाच्वंगु फोहर, धू, कुँ व प्रदूषणं छ्यंगूयात बांमलाक लिच्वः लाकाच्वंगु दु । थुकिं यानाः अनेकथंया चर्मरोग अप्वया वनाच्वंगु चिकित्सकतय् अनुभव दु । चिकित्सकतय्सं छ्यंगुलिइ साधारण जक समस्या खने दुसां नं विशेषज्ञतय्त जांच याकाः उचित व नियमित उपचार विधि नाला कायेमाःगु सुझाव बियादी । सन्तुलित व सही तरिकां छ्यंगूयात सुसाःकुसाः याये फत धाःसा स्वस्थ व सुन्दर खने दयाच्वनीगु डा. भट्टराईया धापू दु । लिपांगु इलय् नेपाःया स्वास्थ्य संस्थाया बहिरंग सेवा उपचारया निंतिं वइपिं मध्ये २० निसें ३० प्रतिशत छ्यंगूया समस्यां पीडितत जुयाच्वंगु दु । डा. बस्तोलां धयादी, ‘झीसं छ्यंगूया समस्यायात अपाय्सकं गम्भिर रुपं कायेगु याना मच्वंगुलिं छ्यंगुलिइ थीथीकथंया एलर्जी जुइगु, चातः वइगु, उमेर मगाःनिवं हे अप्वः उमेर दुपिं थें खने दइगु, ला ह्यह्यकुना वनीगु, ख्वाः व सँ सुक्खा जुइगु व छ्यंगुलिइ दयेमाःगु सौन्दर्यता तना वनीगु थेंज्याःगु समस्या जुयाच्वंगु दु । छ्यंगुलिइ जुइगु समस्यायात सामान्य कथं जक कायेगु व इलय् वासः मयात धाःसा उकिं क्यान्सरया रुप काये फइगु खतरा नं उतिकं दु ।‘छ्यंगूया समस्या अप्वया वन वा आपालं ई निभालय् ज्या याइम्हेसित छ्यंगूया क्यान्सर नं खने दयेफु’ डा. बास्तोलां धयादी । त्रिवि शिक्षण अस्पताल महाराजगंजय चर्म तथा यौन रोग विभागया पुलांम्ह प्रमुख प्रा. डा. दिनेशविनोद पोखरेलया कथं वातावरणीय प्रदूषण, अस्वस्थकर नसात्वँसा, लाक्वपाक्व वासः नयेगु लगायत थीथी कारणं छ्यंगूया ल्वय् अप्वया वनाच्वंगु दु । वय्कःया कथं चातः वइगु, संक्रमण, स्यःकै, छ्यंगू सुख्खा जुइगु, दुबि वइगु समस्या जुइ । ग्वलाक्क चाकलय् चासुइगु सरुवा ल्वय् दाद खः । थ्व ल्वचं कःम्ह ल्वगिया कापः छ्यलेबलय्, नापं द्यनेबलय् थ्व ल्वचं कयेयः । तर बांलाक वासः यायेगु खःसा थ्व ल्वय् लनी । अथे हे एग्जीमा धइगु नं छ्यंगुलिइ जुइगु एलर्जी खःसां थ्व मेपिंत पुनी मखु । तसकं चासुगु थ्व नं उपचार यात धाःसा लनी । चसुकै नं छ्यंगुलिइ हे जुइगु मेगु ल्वय् खःसा थ्व ल्वचं कःम्ह नापं च्वनेत तकं मछिंगु अवस्था वइगु जक मखसे मेपिंत नं पुनेयःगु ल्वय् खः । थ्व ल्वचं मनूया व्यक्तित्वयात हे खराब यानाबी । अथे हे ल्याय्म्हया इलय् खने दइगु स्यःकै । ख्वालय् जक मखसे म्हय् नं वइगु थुकियात नं वासः यायेगु खःसा इलय् समस्यां मुक्त जुइ फइ । गुलिसितं हार्मोनया खराबीं थ्व ल्वचं कइगु व बजारय् दइगु लाक्वपाक्व क्रिम बुलेबलय् नं स्यःकैया समस्या वयेयः । थ्व बाहेकं थीथी किटाणु, ब्याक्टेरियाया संक्रमणं नं छ्यंगूया समस्या जुइयः घाः जुइगु, घाः पाके जुइगु, मना वइगु, स्याइगु, चासुया वइगु थेंज्याःगु छ्यंगुलिइ जुइगु संक्रमण खः । ख्यें, न्याः, ख्वाउँ, धू, अत्तर, ला, दुरु आदिया एलर्जी नं समस्या जुइयः । नेपालय् गुलि मनूयात छ्यंगूया समस्या दु धइगु बारे छुं यकिन तथ्यांक मदु । थःत बांलाः खने दयेकेत बजारय् वासः न्यानाः नयेगु,, न्ह्यःने लाः क्रिम बुलेगु वा लोसनया प्रयोगं छ्यंगूया समस्या जुइफुगुलिं अज्याःगु बानी मयायेत चिकित्सकतय् सुझाव दु । छ्यंगूयात ध्यान बीगु नापं ल्वयेक जक निभालय् जुइत, सन ब्लक, सनस्किन क्रिमया प्रयोग यायेगु नापं आपालं मात्राय् लः त्वनेगु चिकित्सकतय् सुझाव दु ।","February 08, 2018 07:45 AM"
https://nepalbhasatimes.com/9929,उसाँय,११३८ दिल्लाथ्व नवमी,मनसुनय् ज्या वःगु छुं छुं खँ,"वा वइगु मौसमय् जुइगु चिचिधंगु इन्फेक्सनया निंतिं झीगुभुतुलिइ यक्व हे घरेलु उपचार दु ।वा वइगु मौसम वयेवंउकिया लिसेलिसें अनेतने ल्वय् नंथ्यंक वइ । उकुमुकुदंक तांन्वइगु व म्ह हे प्याक वइगु गर्मिं तःता कथंया इन्फपेक्सनया जन्म बी । थज्याःबलय् यदि झीगु म्हया इम्युनिटी कमजोर जुल धाःसा थुकिं याकनं हे झीगु समस्याय् लाकाबी ।                                                         अले सुरु जुइ अस्पताल, क्लिनिक आदि थासय्वनेगु । तर छु छिं सिउ ला कि झीगु भुतुलिइ गुलिखेअज्याःगु मसला दु, गुकिं झीगु म्हयात फिट यानातइ । थज्याःगु मसलां मनसुनय् जुइगु ल्वचं ला बचय् याइगु हे जुल, लिसे म्हया इम्युनिटी नं थकयाबी । हलू हलुखय् दुगु वासःया गुण ला झी मध्ये आपाःसिन. सिउगु हे जुल । थुकी इन्फ्लामेटरी गुण निसें कयाः एन्टि क्यान्सरजन्य गुउण तकं दु । थुकिया छ्यलाबुलावासलय् जक मखु गुलिखे समाः ज्वलनय् नंजू । थ्व मसलां म्हया इम्युनिटी सिस्टमयात बल्लाकी। अले पिनेया ल्वय् व इन्फृेक्सनं रक्षा यानातइ । न्हिं न्हिं हलूया सेवन यानाच्वन धाःसा सेखं चाःगु व मुसु वःगु लनी । बहनी द्यने त्ययेकाः लुमुलुमु धाःगु दुरुइ हलू तयाः त्वनाबिल धाःसा दक्वं कथंया ल्वय्या व स्याःगु क्वलाइ । दालचिनि थ्व अद्भूत मसला स्वास्थ्य व सौन्दर्य नितां चीजया निंतिं छ्यलेगु याः । थुकी यक्व हे चिकित्सकीय गुण दु । थ्व मसलां म्हया प्रतिरक्षा तन्त्रयात बल्लाकी । अले थीथी ल्वय्लिसेल्वाय्त ग्वाहालि याइ । दालचिनिया छ्यलाबुलां साहा साहा स्याइगु व बाथ ल्वय् जूपिं ल्वगितय्त यक्व हे ग्वाहालि याइ । थुकिं म्हया तौल क्वकायेत नं ग्वाहालि याइ । दालचिनिया च्या त्वन धाःसा सर्दि, सेखं व ज्वरय् आराम जुइ । मलय् मलय् यक्व पोषक तत्व दुगु मसला खः । गथेकि ः फोस्फोरस, मेगनीज, लिटामिन आदि । फ्लेभोनोइड्स व एन्टि अक्सिडेन्ट गुणं भरपुर मलय्या सेवन यायेबलय् म्ह स्वस्थ जुयाच्वनी । थुकिं म्हयात अनेतनं ल्वय् पाखें रक्षा यानातइ । अले प्रतिरक्षा तन्त्रयात बल्लाकातइ । मलय् च्या निसें कयाः यक्व हे कथंया नसाज्वलनय् दुथ्याकाः सेवन यायेगु चलन दु । मलय् सर्दि, सेखं, कथु वालावाला मिनीगु आदि ल्वय् लंकेत जिउगु बांलाःगु वासः खः ।   लवं एन्टि इन्फ्लोमटरी एन्टिसेप्टिक व एन्टि अक्सिडेन्ट गुणया कारणं लवं स्वास्थ्यया निंतिं यक्व हे छ्यलेगु याना वयाच्वंगु दु । सर्दि, मुसु व कथु स्याःगु आदि समस्याय् थुकिं याकनं हे असर लाकी । थ्वं म्हया इम्युनिटी सिस्टम बल्लाकाः उकियात गुलिखे इन्पफेक्सन व ल्वय्लिसे ल्वायेत तयार याइ । थ्व गिजाया स्वास्थ्यया निंतिं नं फाइदाजनक जू ।","July 21, 2018 02:00 AM"
https://nepalbhasatimes.com/10266,उसाँय,११३८ दिल्लागा पारू ,ककचाः व उकिया जूस,"ककःचा यक्व हे गुण दुगु तरकारी खः । वाउँगु ककःचा पाके जूगु तुइसे म्हासुसे च्वंगु ककःचा स्वयां यक्व हे लाभदायक जुइ । अथे जुयाः वाउँगु ककःचा हे छ्यलेगु यायेमाः । ककःचा निताजि दु, तग्वःगु व चिग्वःगु । तग्वःगु स्वयां चिग्वःगु वाउँगु ककःचां झीत यक्व फाइदा याइ । अथे जुयाः जूस अथवा तरकारि दयेकेत थुकियात हे छ्यलेगु यायेमाः ।                                                         ककःचा प्राकृतिक रुपय् हे नयेगु यायेमाः । थुकी मेगु छुं चीज नं ल्वाकछ्याये मजिउ, यदि छिं थुकी दुगु दक्वं गुणया फायदा कायेगु खःसा । छाय्कि अप्वः थें मनूतय्सं ककःचिया खायु सवाः तंकेत थुकियात स्वःस्वः यानाः तानाः, चि तयाः सिलाः नयेगु कुतः याइ । थथे यानाः नयेबलय् ककःचिया दक्वं गुण पिहां वनी । ककःचाय् फस्फोरस गाक्क हे दु । अथे जुयाः थ्वं वा, न्ह्यपु, क्वँय्, हि व मेमेगु शारीरिक अंगयात माःगु फस्फोरसया आपूर्ति याइ । ककःचाया रसं स्याः क्वलाकी, अले म्हय् फुर्ति थकयाबी । ककःचाया जूस खालि प्वाथय् हे त्वँसा अप्वः लाभदायक जुइ । छाय्धाःसा अथे त्वनेबलय् म्हं याकनं त्वनाकाइ । यदि छितः मुसु, कफ वा कथु वालावाला मिनीगु जुयाच्वंगु दुसा चिकं वा घ्यः मतसे दयेकातःगु ककःचिया तरकारि भपादिसँ । छिं सवाः कथं थुकी सिंचि व मलय्चुं नं तयादी फइ । ककःचिया जूस कफ, म्हासुल्वय्, चिनिल्वय् व ज्वर आदि ल्वचय् लाभदायक जू । लिसें थुकिं हि नं सफा याइ ।ककःचिया जूस इन्फेक्सन मजुइकीगु व म्हय् गर्मी अप्वयेकीगु कथंयागु जुइ । थीथी ल्वचय् ककःचा थीथी कथं छ्यलेजिउ — साहासाहा स्याइगुककः चिया जूसं मालिस यानादिसँ । ककःचा अचार नी थें यानाः निनाः गठिया जुयाः मनावःथाय् लेप तयादिसँ । याकनं हे याउँसे च्वनी । छ्यंगू ल्वचय् ः हिइ अम्लताया मात्रा अप्वः जुलकि म्ह चासुसे च्वनावइ । अथे जुइबलय् ककःचिया जूस छगू कपया प्यब्वय् छब्व व लः नं उलि हे ल्वाकछ्यानाः न्हि निक्वः त्वनादिसँ, अले ककःचिया जूसय् झिफुति लाभाया जूस व प्यंगू चम्चा तूचिकं ल्वाकछ्यानाः मालिस यानादिसँ । हि सफा यायेत ६० ग्राम ककःचिया जूसय् लः भचा ल्वाकछ्यानाः छुं न्हि तक सेवन यानाच्वन धाःसा म्हय् च्वंगु दूषित हि सफा जुयावनी । थुकिं यानाः पाचनशक्ति नं बल्लानावइ । पालि हियुसा ः ककःचिया जूसां अथवा ककःचा निनाः हिइया च्वंथाय् लेप पानाबिल धाःसा हियुगु लनावनी । पालितः हियुसां लनावनी । एसिडिटी बागू कप ककःचिया जूसयात चकंछि कप लखय् छगू चम्चा अम्बःचुं ल्वाकछ्यानाः न्हिं स्वक्वः त्वनाबीगु यानाच्वन धाःसा एसिडिटी लनावनी । मनावःसा बागू कप ककःचिया जूस, चकंछि चम्चा सुंपालुचुं, लः भतिचा ल्वाकछ्यानाः न्हिं न्हिं सुथय् व बहनी त्वनाबीगु यात धाःसा मनावःगु क्वलाइ । माउथ अल्सर ः  छगू गिलास लखय् बागू कप ककःचिया जूस व फटकिरि भतिचा ल्वाकछ्यानाः न्हिं निक्वः कुल्ला यानाबिल धाःसा माउथ अल्सर लनावनी । छगू चम्चा जूसय् चिनि भतिचा ल्वाकछ्यानाः न्हिं प्यक्वः त्वनाबिल धाःसां नं लनावनी । मल्ह्वंकेत ः  बागू कप ककःचिया जूस, बागू कप लखय् ल्वाकछ्यानाः उकी छगः कागति तिसिनाः सुथ न्हापां खालि प्वाथय् त्वनेगु यानाच्वन धाःसा वातावाता च्वंक ल्ह्वंपिनि तौल कुहां वइ । मस्तय् स्येँ बल्लाकेत ः यदि चिधिकःपिं मस्तय्त (३ निसें ८ दँ) बागू चम्चा ककःचिया जूस न्हिं न्हि त्वंकाबियातल धाःसा मस्तय् स्येँ बल्लानाच्वनी । लिसें ग्यास, अपच थेंज्याःगु प्वाःया ल्वय् नं जुइमखु । डायबिटिज जूपिंत  ककःचिया जूसया फाइदा # सुगर जूपिंसं ककःचिया जूस व ककःचा न्ह्यागु रुपय्सां नयेमाः । छाय्कि थुकिं म्हय् इन्सुलिनया स्राव अप्वयेकी । # सुगरया ल्वगियात १५ मिली ककःचिया जूस १०० मिली लखय् ल्वाकछ्यानाः न्हिं स्वक्वः स्वला तक त्वंकाबीमाः । जा नयेबलय् नं ककःचा रकारि ख्वला तुला मकासे हे दयेकाः नयेमाः । # ककःचा नयेबलय् खालि प्वाथय् हे नयेमाः । # ककःचाय् इन्सुलिन गाक्क दइ । थ्व इन्सुलिनं हि व च्व निताय्सं नं दइगु सुगरयात नियन्त्रण याइ । # ककःचिया सीजनय् थःत माक्व ककःचा न्याना हयादिसँ अले उकियात बांलाक सिलाः सफा यानादिसँ, अनंलि थुकियात चिचिकुक तानाः किचः दुथाय् तयाः फसय् गंकादिसँ । ककःचाय् धू मलायेमा धयागु खँय् अवश्य ध्यान बियादिसँ । ककःचा बांलाक गने धुंकल कि उकियात नचुक निनाः अज्याःगु थल छगलय् तयादिसँ, गुकी क्वाःगु फय् नं दुहां वनीमखु, लः दुगु फय् नं दुहां वनीमखु । आः छिं थ्व पाउडरया छगू निगू चम्चा सुथय् व बहनी ख्वाउँलःलिसे कया च्वनादिसँ । थुकिं डायबिटिजया ल्वचय् फाइदा याइ । # बागू कप ककःचिया जूसय् बागः कागतिया रस, बागू चम्चा पःकाचुं व सवाः कथं चि व चकंछि कप लखय् ल्वाकछ्यानाः न्हिं निक्वः त्वनाबिल धाःसां नं डायबिटिजय् फायदा हे जुइ । # छगः गोलभ्यारा, २५० ग्राम तुसि व छगः ककःचा कयाः थ्व सकतां ल्वाकछ्यानाः जूस दयेकाः सुथय् बहनी त्वनादिसँ, थुकिं नं डायबिटिजय् फाइदा याः । ककःचिया जूस दयेकेगु तरिका # दकलय् न्हापां वाउँगु ताजा ककःचा कयादिसँ । उकिया पु लिकयाः वांछ्वयादिसँ । अनंलि जूसरय् तयाः जूस दयेकादिसँ । # जूस छानय् यायेत प्वाः तप्वाःगु छालनीं ज्या कयादिसँ, गुकिं यानाः यक्व फाइबर जूसय् ल्वाकज्याःवनी । # छगू छगू गिलास (२०० मिली) या मात्राय् न्हिं स्वक्वः जूस त्वनादिसँ । त्वंक्व पतिकं ताजा जूस हे पिकयाः त्वंसा बांलाः । छितः यःसा थुकी कागति, सिंचि व मलय्चुं तयाः नं त्वनेफइ । सावधान # ककःचा कम मात्राय् जक नयेजिउ । यदि छिं अप्वः नयादिल धाःसा म्हय् गर्मि अप्वयावइ, अले अप्वः लः त्वने प्याःचायावइ । # अप्वः मात्राय् नल धाःसा कथु व छातिइ हिइसे च्वना वयेयः । # जूस त्वनेबलय् नं न्हापां न्हापां त्वनेबलय् कम जक त्वनादिसँ । अले बुलुहुं मात्रा अप्वयेका यंकादिसँ । अथे जुल धाःसा छिगु प्वाथं नं पचय् यायेगु क्षमता अप्वयेकायंकी । # थन ल्वय्यागु लागी धकाः कनातःगु ककःचिया जूसाया मात्रा नं थुकथं हे बुलुहुं बुलुहुं जक अप्वयेका यंकेमाः । थुकिं यानाःम्हसुख मंत धाःसा तुरुन्त हे त्वनेगु दिकादिसँ । # प्वाथय् दुपिं मिस्तय्सं व मचायात दुरु त्वंके माःपिं मचाया मांपिंसं नं ककःचा नयेमजिउ । # ककःचिया जूस त्वनेबलय् थुकिया गरम याइगु सम्भावनायात लुमंके माः । थुकिया साइड इफेक्टपाखे बचय् जुइत धौ, कागति, घ्यः व जा मध्ये न्ह्यागुसां छता नयाबीमाः ।","July 28, 2018 01:45 AM"
https://nepalbhasatimes.com/10272,उसाँय,११३८ दिल्लागा पारू ,स्वँया स्वास्थ्य,"झीगु स्वँ स्वस्थ जुल धाःसा झीगु म्ह नं स्वस्थ जुयाच्वनी, छाय्कि थुकिं म्हयात सफा यायेगु ज्या यानाच्वनी, तर थौंकन्हय् स्वँया ल्वय् आपाःसित जुया वयाच्वंगु दु, अले थुकिया निंतिं छुं छुं अजीव कारक जिम्मेवार जुइफु ।  स्वँया समस्या अप्वयेकीगु कारक म्वायेत सासः ल्हायेमाः । तर गुपिं मनूतय् स्वँ अस्वस्थ जुइ, उमित दम ल्वय् जुइगु सम्भावना नं अप्वः दइ । उमित सासः ल्हायेत नं थाकुइ । थौंया जीवनशैलीइ स्वँया ल्वय् अप्वः खने दया वयाच्वंगु दु, अले थुकिया लिउने छुं छुं अज्याःगु कारक नं दु, गुकिया कारणं स्वँया समस्या अप्वया वयाच्वंगु दु । झासँ, आः झीसं सीके कि स्वँया समस्या अप्वयेकीगु अज्याःगु अजीव कारक छु छु खः ।  प्रदूषण व वंशानुगत कारण दम (अस्थमा) सासः सम्बन्धि ल्वय् खः । थुकिं श्वासनलीइ मनावयेकी, अले व कय्कुनावनी । थुकिं यानाः सासः ल्हायेत थाकुइ । थथे जुइगुलिइ वातावरण व प्रदूषण व वंशानुगत कारण मुख्य रुपं जिम्मेवार जुइ । लिसें उपिं मनूतय्सं विशेष सतर्कता नालेमाः, गुपिं धू, कुँ, लहिना पशु व छुं वासः आदिं एलर्जी जुइपिं खः ।  सूर्तिया सेवनं स्वँया क्यान्सर छगू अथवा निगुलिं स्वँय् असामान्य कोष अनियन्त्रित रुपं विकसित जुलकि फय् दुहां वनीगु लँय् फीफी थानावइ । थुपिं तसकं तीव्र गतिं विभाजित जुइ, अले ट्युमरया रुप काइ । स्वँया क्यान्सरय् १० मध्ये ९ मामिलाय् सूर्तिया सेवन हे कारण जुइ । वातावरणय् एसबेस्टस ल्वाकज्याना च्वनीगुलिं थज्याःगु समस्या जुइफु ।  नुगःस्येँलिसे सम्बन्धित समस्यां पल्मोनरी इडेमा छगू अज्याःगु अवस्था खः, गुगु स्वँय् तरल पदार्थ जाइगु कारणं जुइ । थुकिं सासः ल्हाये थाकुया वइगु खः । थुकिया मू कारण नुगःस्यँेलिसे सम्बन्धित थीथी समस्या जुयाच्वनी । थ्व बाहेक न्यूमोनिया व थीथी विषालु तत्वया सम्पर्कय् वःगुलिं व छुं छुं वासलं नं थ्व जुइफु । थ्व बाहेक ध्रुमपान थुकिया दकलय् मुख्य कारण जुइ ।  छुं छुं चीजया एलर्जीं यानाः गुलिखे मनूतय्त एलर्जीं यानाः नं दम थहां वइगु जुइफु । थ्व एलर्जीं मौसम, खाद्य पदार्थ, वासः अत्तर थेंज्याःगु नस्वाः व छुं छुं मेगु कथंया पदार्थ नं जुइफु । थुकथं हे गुलिं गुलिं मनूतय्त कपाय्या मसिनुगु धू, छुचुंया धू, भ्वंया धू, पशुतय्गु सँ, छुं छुं स्वांया केशर, वथं व बिलि थेंज्याःपिं की पाखें नं एलर्जी जुइफु ।  वा वयेधुंकाः वा वयेधुंकल कि फय् छुं ईया निंतिं प्यानाच्वनी । तर अज्याःबलय् नं खुल्ला थाय् बाहेक छेँ व ज्याकुथि आदिइ नं धूया छुं छुं कण वातावरणय् ल्यहें पुयाच्वंगु दयाच्वनी, गुगु म्वाइश्चरया रुपय् वायुमण्डलय् छफी फीचिनी । थुकिं मनूतय्त छाति हिइसे च्वनीगु, कफ थाइगु व इन्फेक्सनया समस्या जुइफु ।  भावनात्मक मनोभावया कारण क्वातुगु भावनात्मक मनोभाव (गथेकि ख्वयेगु वा मदिक न्हिलेगु) व तनावं नं थुगु समस्यायात तच्वयेकाबीफु । खः छिगु, खालि पदार्थं जक मखु, थीथी कथंया भावनां नं दम थहां वइगु जुइफु । गथेकि तं पिहां वइगु, ख्वय् वइगु व थीथी कथंया उत्तेजना ।","July 28, 2018 02:05 AM"
https://nepalbhasatimes.com/16296,उसाँय,  ,पलःया  थीथी फाइदा,"पलः छताजि बहुमुखी वाउँचा खः, गुकियात छिं यक्व हे तरिकां छ्यलेफु । थुकियात छिं सलाद, सूप व तरकारि दयेकाः नयेफु । पलः भिटामिन ए’, भिटामिन ‘सी’ व भिटामिन ‘के’, म्याग्नेसियम, आइरन, व म्याग्नीज प्रशस्त दुगु वाउँचा खः । थ्व मिखाया स्वास्थ्यया निंतिं फाइदा दुगु चीज खःसा थुकिं अक्सिडेन्टिभ तनाव नं कम जुइ । आः झासँ, पलःया बारे मेमेगु खँ नं सिइके –                                                         क्वँय् बल्लाकी– पलः भिटामिन ‘के’ या समृद्ध स्रोत खः । गुकिं ओस्टियोकेल्क नांगु प्रोटिनया उत्पादन अप्वयेकेत ग्वाहालि याइ । थ्व क्वँचय् क्याल्सियमयात स्थीर यानातयेत जिम्मेवार जुइ । भिटामिन ‘के’य् समृद्धि पोटासियम, म्याग्नेसियम व भिटामिन सीया नं तःधंगु स्रोत खः, गुकी दक्व कथंया पोषक तत्व दइ, गुगु क्वँय्या स्वास्थ्यया निंतिं बांलाः । ऊर्जा बी ः पलखं झीगु म्हय् म्याग्नेसियमया आवश्यकता पूवंका बी, गुकिं न्हिछिं ऊर्जा उत्पादनय् ग्वाहालि याइ । थ्व बाहेक पलः फोलेटया छगू तःधंगु स्रोत खः । थ्व छताजि अज्याःगु पोषकतत्व खः, गुकिं छिगु म्हय् छिं नयातयागु नसायात ऊर्जाय् हिलेगु ज्या याइ । नुगः ल्वय् ः पलखय् भिटामिन ‘सी’ दु । गुकिं ख्वालः ला हय्हय् कुंके मबीगु, मिखाया थीथी ल्वय् जुइके मबीगु, मचा बुइ स्वयां न्ह्यः जुइगु मांया स्वास्थ्य समस्या ज्यंकेगु, अले नुगःल्वय्पाखें बचे जुइकेगु ज्या याइ । थुकी ल्यूटिन दु, गुकिं हिनूया अंगःया फि तफि जुइके बीमखु । थथे यानाः थुकिं हर्ट अटाय्क जुइगु खतरायात कम यानाबी । थ्व बाहेक थुकी नाइट्राइट नं दइ, गुकिं हर्ट अटायकयात पनीगु जक मखु, दाः मुनाः जुइगु नुगःल्वय् नं लंकाबी । मिखा बल्लाकी ः पलखय् बीटा क्यारोटिन, जी एक्सेन्थिन, ल्यूटिन व क्लोरोफिल दु । थ्व सकतां झीगु मिखाया दृष्टिइ सुधार व प्रतिरक्षा प्रणाली अथवा इम्यून सिस्टमया विकास यायेत जिम्मेवार खः । ल्यूटिन व जीएक्सेंथिन मैक्युलाय् मुनाच्वनी, गुगु रेटिना (पर्दा)या छगू ब्व खः, गुगु छताजि प्राकृतिक सनब्लकया रुपय् ज्या याइ, गुकिं यानाः छिगु मिखा हानिकारक जःपाखें बचय् जुयाच्वनी । ब्याक्टेरिया व भाइरसलिसे ल्वाइ छ्यंगू व सँ लिसें म्हया ट्श्यिुया विकासया निंतिं भिटामिन ए बांलाः । पलः भिटामिन ‘ए’ प्रशस्त दुगु आहार खः, गुकिं झीगु छ्यंगुलिइ थीथी कथंया ब्याक्टेरिया व भाइरसयात प्रभावीढंगं तापाकातयेत ग्वाहालि याइ । थुलि बाहेक सँयात म्वाइश्चराइज यानाः तयेत सीबम उत्पादन यायेत थ्व भिटामिन मदयेक मगाः । सँ महायेकेत व संक्रमणया जोखिम कम यायेत छिं फक्व अप्वः वाउँचा भपीगु यानादीमाः । पाचनक्रिया बल्लाकी आइरन प्रशस्त दुगु जूगुलिं पलः पाचन क्रिया बल्लाकेत नं ज्या वः । अथे जुयाः विशेषज्ञतय्सं पलः नयेत सल्हा बी । थ्वं म्हय् दुने मुनाच्वंगु विषाक्त पदार्थ पितहयेत नं ग्वाहालि याइ । थ्व बाहेक यदि छितः कब्जियतया समस्या दु धयागु खःसां पलः छिगु निंतिं फाइदाजनक हे जुइ । छ्यंगूया समस्या ज्यंकी यदि छितः छ्यंगूलिसे स्वापू दुगु छुं समस्या दुसा पलःया जूस त्वनेगु छिगु लागी फाइदाजनक जुइफु । पलः नयेगुयात धाःसा छ्यंगू बांलानाः ल्याय्म्ह ल्यासे खनेदइ । थ्व बाहेक प्वाथय् दुपिं मिसातय्त नं पलः नयेगु सल्हा बीगु याइ । पलःया जूस त्वनेगु यात धाःसा प्वाथय् दुम्ह मिसाया म्हय् आइरन मगाइगु जुइमखु ।  ","January 05, 2019 01:45 AM"
https://nepalbhasatimes.com/15312,उसाँय,  ,मुखां नयाया फाइदा,"मुखां पोषक तत्व यक्व दुगु जलीय उत्पाद खः । मखांयात चाकुमरि, चिसवाः वःगु मरि, खीर आदि दयेकेत छ्यलेगु याः । मुखांयागु खीर तसकं हे साः । स्वास्थ्यया निंतिं नं थ्व साप हे निं । अथे जुयाः हे खइ, झी म्वसिप्वः चिनीबलय् मुखां छता नं त्वःमफीक तयेगु याइ । मुखां नयेगु बानि यानाच्वन धाःसां थुकिं झीत गुलिखे ल्वय् जुइ मफयेकातइ ।उकिं थुकिया फाइदा सिल धाःसा छिं नं अवश्य हे भपादी जुइ ।                                                         मुखांया गुण मुखांलय् ९.७ प्रतिशत याउँक पचे जुइगु प्रोटीन, ७६ प्रतिशत कार्बोहाइड्रेट,१२.८ प्रतिशत लः, ०.१ प्रतिशत चिल्लो ०.५ प्रतिशत मिनरल लवण, ०.९ प्रतिशत फस्फोरस व १.४ मिलीग्राम आयरन पदार्थ दइ । थुकी वासःया गुण नं दइ । लिसें मुखांलय् क्याल्सियम, एसिड व भिटामिन बी नं दइ । पाचन बल्लाकी मुखां छताजि एन्टि अक्सिडेन्ट, कुगाक्क दुगु चीज जुयाः दक्वं आयुवर्गयापिं मनूतय्सं अःपुक हे पचय् यायेफु । मचांनिसें बुरां तकं थ्व अःपुक हे पचय् याइ । थथे पचय् याये अःपुगु जुयाः हे थुकियात सुपाच्य धाइगु खः । मुखांलय् एस्ट्रीजन गुण नं दइ, गुकिं यानाः छ्वालुक झारा जुयाच्वंसा दिनावनी । लिसें नयेपित्याइगु नं जुइका बी । मुखां भिंगु घ्यलय् सियाः नलकि छ्वाल्लुक झारा जुइगु ल्वय् लनावनी । एन्टि एजिंग गुण दु मखांनं उमेरया लिच्वःयात प्रभावहीन दयेकेगु ज्या नं याः । थ्व नट्सय् एन्टिअक्सिडेन्ट प्रशस्त दइगु जुयाः उमेर लक सिस्टमया रुपय् ज्या याइ । अले छितः ताःई तक ल्याय्म्ह ल्यासे दयेकातइ । मुखांनं प्रिमेच्योर एजिंग, प्रिमेच्योर ह्वाइट हेयर, अले एजिंगया मेमेगु लक्षणया जोखिमयात कम यायेत ग्वाहालि याइ । डायबिटिज ल्वगियात डायबिटिज मेटाबोलिज्मया विकार खः, गुगु हाइ सुगर लेभलया लिसें जुइ । थुकिं इन्सुलिन हार्मोनया स्राव याइगु अग्न्यासयया ज्याय् पंगः थनी । तर मुखां माकुगु व पाउँगु पु खः, अले थुकी स्टार्च व प्रोटीन दइगु जुयाः थ्व डायबिटिजया निंतिं यक्व हे बांलाः । किड्नी बल्लाकी मुखां नयेगु यातकि किडनी व नुगःस्येँ बल्लाकी । मुखां चाकु मजुइगु कारणं थुकिं स्प्लीनयात डिटाक्सिफाइ यायेत, किड्नी बल्लाकेत व हिइ पोषण बीत ग्वाहालि याइ । लिसें मुखां नियमित नयेगु यानाच्वन धाःसा म्हया कमजोरी मदयावनाः म्ह तन्दुरुस्त जुइ । स्याःगु लंकी मुखांलय् क्याल्सियम यक्व दइ, अथे जुयाः स्याःगु विशेष यानाः आर्थटाइटिसया ल्वगितय्त थुकिया सेवनं फाइदा याइ । लिसें थुकिया सेवन यात धाःसा म्हया गुगुं नं अंगय् स्यानाच्वंगु गथेकिः जँ स्याःगु, पुलि स्याःगु आदि याकनं लनावनी । थुलि बाहेक नं यक्व हे ज्या वः १) थ्व नयेबलय् प्वाः याकनं जाइ । क्यालोरी, फायट व सोडियम कम जक दइ । अथे जुयाः थ्व न्ह्यागु इलय् नं नयेजिउ । याकनं प्वाः जाइगु जुयाः नये पित्याः काचाक्क जुइमखु । २) ब्लड प्रेसरया समस्या दुपिंसं ला थ्व नये हे माः । थुकी कम सोडियम दइ, तर पोटासियम व म्याग्नेसियम थुकी यक्व मात्राय् दु । अथे जूगुलिं ब्लडप्रेसर समस्या दुपिंसं मुखां नयेगु यायेमाः । ३) थुकी क्याल्सियम दइगु जूगुलिं छिगु क्वँय् व वायात फाइदा याइ । ४) तसकं ल्ह्वनाः समस्या जुयाच्वंपिंत नं मुखां नयाया फाइदा याइ । चिल्लो दइमखु, प्वाः नं जाइ । अथे जुइबलय् नसा कम जक नयेगु जुइ, गुकिं यानाः छिगु म्हया तौल पाः जुइ । ५) मुखांलय् गुगु प्रोटिन, कार्बोहाइड्रेट, फायट, मिनरल व फस्फोरस आदि तत्व दइगु खः, उकिं कामोत्तेजना अप्वयेकेगु ज्या याइ । लिसें शुक्राणुया क्वालिटि थकायेगुया लिसेलिसें उकिया ल्याः नं अप्वयेकाबी । ६) मचा बूपिं मिस्त व मचा बुइ धुंकाः कमजोर जूगु वाःचायेकाच्वंपिं मिसातय्सं नं मुखां नयेगु यायेमाः । ७) बहनी दुरुइ मुखां कुर्काः नलकि छितः बांलाक न्ह्यः वइ । थुकिं म्हया कमजोरी मदयेकेगुया लिसें तनाव नं मजुइकाबी । ८) यदि छितः कफि त्वनेगु बानि जुल अले व बानि त्वःफिकेगु छिगु बिचाः दु धयागु खःसा मुखां नयेगु यायेमाः । ९) मुखांलय् दुगु प्रोटिनं यानाः थ्वं मसल्स दयेकेत व फिट जुइकातयेत ग्वाहालि याइ । १०) मुखां नियमित नयेगु यानाच्वन धाःसा बुलुहुं बुलुहुं छिगु गिजा सम्बन्धि समस्या ज्यनावनी । थ्वं म्हुतुइ स्याइगुयात नं लंका बी । सावधान मुखांनं गुलि गुलिसितं एलर्जी जुइफु । अथे जूगुलिं छिं अज्याःगु छुं लक्षण खन धाःसा डाक्टरयाके सल्हा कयादिसँ । डायबिटिजया ल्वगि, गुम्ह न्हापा हे इन्सुलिन कयाच्वने धुंकूम्ह खः, वं थ्व मुखां नये न्ह्यः डाक्टरया सल्हा कायेमाः । छाय्धाःसा थुकिं हिइ चिनिया मात्रा कम यायेगु कुतः याइ । अथेहे कब्जियत जूपिंसं नं मुखां आपाः नयेमजिउ ।","December 08, 2018 02:05 AM"
https://nepalbhasatimes.com/15320,उसाँय,  ,वाय् क्याभिटि जुइके मबिइगु उपाय,"वाय् प्वाः गनीगुयात वैज्ञानिक भाषां दन्तक्षय अथवा क्याभिटी धकाः धाइ । म्हुतुइ दइगु एसिडं यानाः वाया इनामेल फ्वाका जुयावनी, गुकिं यानाः क्याभिटिया निर्माण जुइ । म्हुतुइ दइगु ब्याक्टेरिया (लाः, नसया कण व मेमेगु पदार्थलिसें) वाया सतहय् मुनावनी, गुकियात ‘प्लक’ धकाः धाइ ।                                                         प्लकय् दुगु ब्याक्टेरियां छिं भपादीगु नसाय् दुगु सुगर व कार्बोहाइड्रेटयात एसिडय् हिलाबी । थ्व हे एसिडं यानाः वा फ्वाका जुयावनी । लिच्वः कथं क्याभिटिया निर्माण जुइ । तर छुं छुं घरेलु उपाय छ्यलाः वायात बल्लाकेगु लिसें प्राकृतिक रुपं क्याभिटिलिसे ल्वायेफइ । लवं लवं क्याभिटिया लिसेलिसें गुगुं नं कथं वालिसे सम्बन्धित समस्याया निंतिं रामबाण खः । एन्टि इन्फ्लेमेंन्टरी, एनाल्जेसिक व एन्टिब्याक्टेरियल गुणया कारणं लवनं स्याः क्वलाकेगु व क्याभिटियात पनेगु ज्या याइ । समस्या जुइबलय् १÷४ चम्चा हाम्वःचिकनय् निफुति निसें स्वफुति तक लवंचिकं ल्वाकछ्यानाः कयादिसँ, थुगु मिश्रणयात बहनी द्यने न्ह्यः कटनबलय् कयाः प्रभावित वाय् तयादिसँ । चि चिइ दइगु एन्टिसेप्टिक व एन्टिबायोटिक गुणया कारणं थुकियात क्याभिटिया उपचारय् छ्यलेगु याः । थुकिं स्याःगु व मनावःगु क्वलाकेत, गुगुं नं कथंया इन्फेक्सन व म्हुतुइ ब्याक्टेरियाया वृद्धियात पनेत ग्वाहलि याइ । थुकिया निंतिं छगू चम्चा चि क्वाःलखय् ल्वाकछ्यानादिसँ, अनंलि थुगु लखं म्हुतु कुल्ला यानादिसँ । समस्या मज्यंतले थ्व उपाय न्हिछिया स्वक्वः याना च्वनादिसँ । थ्व बाहेक बागू चम्चा चि, तूचिकं भचा व कागतिया रस भचा तयाः पेस्ट दयेकादिसँ । थुगु पेस्टं छुं मिनेट तक गिजाय् मालिस यानादिसँ । ब्याक्टेरिया स्यायेत थुगु उपाय छुं न्हि तक न्हि निक्वः याना च्वनादिसँ । आयल पुलिंग   तसकं पुलांगु उपाय खः । गुगु क्याभिटीयात कम यायेगुया लिसेलिसें गिजां हि वइगु व सासः नवइगुयात पनेत नं ज्या वः । लिसें थ्व वाया समस्याया थीथी प्रकारया निंतिं जिम्मेवार, हानिकारक ब्याक्टेरियायात म्हुतुं सफा यानाछ्वयेत नं ग्वाहालि याइ । थुकिया निंतिं हाम्वःचिकं छगू चम्चा म्हुतुइ तयादिसँ । थ्व २० मिनेट तक म्हुतुइ हे तयातइदिसँ, तर घुतुकादी मते । अनंलि चिकं ल्ह्वयाः लुमुलुमु धाःगु लखं म्हुतु च्वलादिसँ । रोगाणुरोधी लाभ कायेत चिया लः छ्यलादिसँ । अनंलि सदां थें थःगु वाय् ब्रश यानादिसँ । थ्व उपाय न्हिं न्हिं खालि प्वाथय् यानादिसँ । थ्व उपाय नैंक्याःचिकं अथवा सूर्यमुखी चिकंलिसे नं यायेफइ । लाभा एन्टिब्याक्टेरियलया लिसेलिसें एन्टिबायोटिक गुणं नं समृद्ध जुइगु कारणं लाभां वा त्वःधुलीगु व क्याभिटि जुइगु समस्या मजुइकेत ग्वाहालि याइ । थ्व स्याः क्वलाकेत व स्वस्थ गिजा व वाया निंतिं नं बांलाः । स्वभ्ये वा प्यभ्ये लाभा छ्यानाः उकी १÷४ चम्चा सिंचि वाय् इलाः १० मिनेट अथें त्वःतातयादिसँ । क्याभिटि कम यायेगु निंतिं थ्व उपाय छुं न्हि तक न्हिं निक्वः यानाच्वनादिसँ । हलू आयुर्वेदय् हलूयात क्याभिटिं यानाः स्याःगु क्वलाकेत छ्यलीगु खः । थुकी दइगु एन्टिब्याक्टेरियल गुणया लिसें एन्टि इन्फ्लेमेंन्टरि गुणं गिजायात स्वस्थ यानातयेगुया लिसें ब्याक्टेरियल इन्फेक्सनं यानाः वा हाइगु समस्यायात नं पनाबी । प्रभावित वाय् हलू भतिचा इलाः छुं मिनेट त्वःता तयादिसँ । अनंलि लुमुलुमु धाःगु लखं बांलाक कुल्ला यानादिसँ । नीहः नीहः नं क्याभिटिया उपचारया निंतिं छगू मेगु लोकंह्वाःगु उपाय खः । थुकिया एन्टिब्याक्टेरियल गुणं ब्याक्टेरियां यानाः जुइगु क्याभिटि मजुइकेत ग्वाहालि याइ । वाय् व गिजाय् नीहःया रस बुलादिसँ, छुं मिनेटया निंतिं त्वतादिसँ अले हानं लुमुलुमु धाःगु लखं कुल्ला यानादिसँ । थ्व उपाय न्हिं छक्वः वा निक्वः यानादिसँ । थ्व बाहेक छिं नीहःया कथियात वाय् ब्रश यायेत नं छ्यलेफु । अम्बः अम्बः नं क्याभिटिया उपचार यायेत ज्या वः । थुकी भरपूर मात्राय् दुगु एन्टिअक्सिडेन्ट व भिटामिन सीया कारणं थुकिं ब्याक्टेरिया व इन्फेक्सनलिसे ल्वायेत ग्वाहालि याइ । थ्व बाहेक थुकिं म्हुतु सफा यायेत व सासः नमवयेकेत नं छितः ग्वाहालि याइ । नियमित रुपं ताजा अम्बः भपीगु अथवा बागू गिलास लखय् बागू चम्चा अम्बःचुं नियमित रुपं कयादिसँ ।","December 08, 2018 02:15 AM"
https://nepalbhasatimes.com/10726,उसाँय,११३८ दिल्लागा आमै,मुनक्का नयाया फाइदा व उकी दुगु वासःया गुण,"मुनक्का ९च्बष्कष्ल० अर्थात दाखं गुलिखे ल्वय् लंकाबी ा ल्वय्लिसे ल्वायेगु शरीरया क्षमता नं अप्वयेकाबी । अथेजुयाः आयुर्वेदय् थुकियात वासःयागु गुणया धुकू धयातःगु दु । मुनक्काया स्वास्थ्यवर्धक गुण थुकी दुगु ग्लुकोजया मात्राय् दु । थुकी अंगूरय् स्वयां ८ गुणा अप्वः ग्लुकोज दु । थुकी दुगु ग्लुकोज अंगूरया थें हे भिंगु कथंयागु जुइ । ग्लुकोजं म्हयात याकनं ऊर्जा बीगु ज्या याइगु खः ।                                                         मुनक्का गथे यानाः दयेकी मुनक्का अंगूरयात खास तरिकां गंकाः दयेकीगु खः । थ्व निताजि दइ । ह्याउँगु मुनक्का व हाकुगु मुनक्का । थुकियात थीथी तरिकां अनेक ल्वय्या वासलय् छ्यलेजिउ । मुनक्काया स्वभाव गरम जुइ । आः झासँ, मुनक्काया फाइदा व वासःया गुण छु छु दु व नं सिइके– # मुनक्कां म्हया एसिडयात सन्तुलित याइ । क्यालिफोर्निया विश्वविद्यालयय् यानास्वःगु छगू अध्ययनं सीदतकि थ्यंमथ्यं ५ औंस मुनक्का न्हिं न्हिं नयेगु यानाच्वन धाःसा च्वया एसिड अप्वः हे कम जुइगु जुयाच्वन । लिसें म्हय् अमोनिया नं कम जुइगु जुयाच्वन । # एसिडिटिं मुक्त जुइत मुनक्का विशेष भूमिका म्हितू । मुनक्कायात चछि लखय् फ्वयादिसँ । अनंलि थ्व लः त्वनादिसँ, फाइदा जुइ । # स्वँयात स्वस्थ यानातयेत मुनक्का झिंन्यागः १५० किमी लखय् बहनी फ्वयादिसँ । फ्वयागु लः नं त्वनादिसँ । थथे लगातार लछि यानाच्वनादिसँ । # मुनक्कां कब्जियतया उपचारय् नं तसकं फाइदा याः । थुकियात छगू गिलास लखय् २४ घण्टा फ्वयातयेमाः । अथे यायेबलय् मुनक्का माःबुयाः अंगूर पाय्ग्वः जुयावइ । थुकिया पु वांछ्वयाः सुथय् सुथय् नयेगु व उकिया लः नं त्वनाछ्वयेगु यायेमाः । # आतापुतिया ज्या थासय् लाकातयेत थुकिया लः ह्याउँमस्तय्त नं त्वंकेजिउ । मचाया उमेर अनुसार खुगःनिसें झिगः मुनक्का ग्वारा ग्वारा दाःगु लखय् कुर्काः पलख ख्वाउँकेत त्वःतातयादिसँ । मुनक्कायात बांलाक निनाः लखय् उकिया रस ल्वाकछ्यानाः मचायात बीगु यायेमाः । ह्याउँमस्तय्त थ्व लः छानय् यानाः जक त्वंकेमाः । कसर उमिगु प्वाथय् कुहां वनकि प्वाः खराब जुइ । # अःपुक ल्वाकज्याइगु आइरनया तःधंगु स्रोत जूगुलिं थुकि हि अप्वयेकी । उकिं हि मगानाः जुइगु एनिमिया ल्वय् लंकेत थुकिं यक्व हे ग्वाहालि याइ । हिइ हीमोग्लोबिन तत्व मगाइगुयात हे हि मगाइगु धाइगु खः । थथे जुइबलय् खोर्पानीया लिें मुनक्का नं लखय् फ्वयादिसँ । सुथय् थुकियात न्हात्तुन्हायाः ल्वगियात त्वंकाबिल धाःसा हि अप्वयावइ । # सुयां म्हया तौल थकायेमाःगु दुसा मुनक्का नियमित भपियादिसँ । # मुनक्कां सर्दिं सेखं चाइगु वा सेखं ज्वर वइगुयात वासःया ज्या याइ । मुनक्कायात लखय् फ्वयाः उलि हे मात्राय् लखय् निनाः छानय् यानाकायेमाः । थुकथं दयेकागु मुनक्का लखं टनिकया ज्या याइ । थुकिया सवाः व गुण थकायेत कागतिया रस भचा तयाबीमाः । दुरुइ पु लिकयातःगु झिगःति मुनक्का दायेकाः त्वनेगु याःसां जिउ । # न्ह्याबलें सने मास्ति मवःथें जुइगु जुयाच्वन धाःसा २० ग्राम मुनक्का क्वाःगु दुरुलिसे सथय् भपादिसँ । # २५० ग्राम दुरुइ न्हय्गः मुनक्का दायेकाः बहनी न्हिं न्हिं त्वनेगु यानाच्वन धाःसा कमजोरीं यानाः इकुइगु समस्या मदयावनी । # २५० ग्राम दुरु, २५० ग्राम लः, झिंनिगः पु लिकयातःगु मुनक्का निनाः दायेकादिसँ । दयोकु दायेकुं बछि लः सुपाः वनकि निनातःगु झिगः मलय्, छगू चम्चा मिश्री ल्वाकछ्यानाः क्वाः क्वाः हे न्हिं छक्वः त्वनादिसँ । दमया ल्वगितय्त थुकिं यक्व हे फाइदा याइ । # मलेरिया (औल) ल्वचं कःपिंसं छगू गिलास दुरुइ च्यागः मुनक्का, बागू चम्चा सुंपालु तयाः दायेकाः न्हिं न्हिं सुथय् व बहनी त्वनादिसँ । औल ज्वरं यानाः जुइगु कमजोरी व मेमेगु साइड इफेक्ट थुकिं कम यानाबी । # माउथ अल्सर जुल धाःसा च्यागः निसें झिगः मुनक्का कयाः बहनी लखय् फ्वयादिसँ । सुथय् मुनक्कामाः बुलकि न्ह्यत्तु न्ह्ययाः भपीयादिसँ । न्हिं न्हिं सुथय् थथे नयेगु यानाच्वन कि माउथ अल्सर लनावनी । # मस्तय्त अप्वः थें झीसं खनी कि कमजोर रोग प्रतिरोधक क्षमताया कारणं इपिं याकनं याकनं म्हं मफयाच्वनी । थथे खःसा उमित न्हिं न्यागः खुगः मुनक्का नकादिसँ । थुकिं यानाः उमिगु म्ह स्वस्थ जुइ, अले उमिगु रोगप्रतिरोधक क्षमता नं अप्वयावइ । # मिसातय् लय् लय्पतिकं ‘थीमजिउ’ जुइगु जुयाः म्हय् हि मगाइगु जुइफु। उमिगु निंतिं मुनक्का तसकं हे फाइदा दुगु चीज जुइफु । छाय्किमुनक्का आइरनया मुख्य स्रोत खः, अले मुनक्का नयेबलय् म्हय् हीमोग्लोबिनया मात्रा नं अप्वः दयावइ । # गुपिं मस्तय् द्यनाच्वँच्वं लासाय् च्व वयेकेगु बानि दु, उमित निगः मुनक्का पु बहनी बहनी छवाः तक नकाबिल धाःसा उमि लासाय् च्व वइगु मजुयावनी । # मुनक्कां मिखा, छ्यंगू व सँयात नं फाइदा याः । हाकुगु मुनक्कां म्हय् च्वंगु विषालु तत्वयात पित छ्वयेत ग्वाहालि याइ । अले छ्यंगूयात यचु पिचु धायेकाः चमक नं दयेकातइ । एजेन्सीया ग्वाहालिं ः निरा महर्जन","August 11, 2018 02:15 AM"
https://nepalbhasatimes.com/14676,उसाँय,  ,स्यांगुलिइ नं दु यक्व फायदा,"स्यांगुलियात खय् भासं कटुस व अंग्रेजी भासं हेजलनट धकाः धाइ । स्वन्तिबलय् तःसि ब्वय् मतसे मजिउ यानातःगु थ्व फल बरां थें छाइ, अले नयेबलय् चाकुचाकु माकुमाकु धाइ । थुकिया खेती संसार न्यंकभनं जू । अथे खःसां तुर्कि, इटली व अमेरिकाय् थुकिया उत्पादन यक्व हे जू ।                                                         थ्व फलया रंग सियुसियु म्हासुम्हासु धाइ, अले ग्वःल्लाःगु निसें ख्येँ बांलूगु तक दइ । थुकी थीथी पोषकतत्व दु । गथे जुयाः थुकिं झीगु उसाँय्यात बांलाकातयेत ग्वाहालि यानाच्वनी । थुकी झीगु म्हयात यक्व हे ल्वय्पाखें रक्षा यानातयेगु क्षमता दु । थुकिया छुं छुं गुण थन न्ह्यथनाच्वना – नुगःस्यँेयात बल्लाकी स्यांगुलिइ अनस्याचुरेटेड फायट प्रशस्त दइ । थ्व नुगःस्येँया स्वास्थ्यया निंतिं फाइदाजनक जू । स्यांगुलिइ ओलिक एसिड दु, गुकिं हिइ बांमलाःगु कोलेस्ट्रोलयात कम यानाः भिंगु कोलेस्ट्रोलयात अप्वयेकाबी । नियमित रुपं स्यांगुलि नयेगु यानाच्वन धाःसा कोलेस्ट्रोल २७ प्रतिशत तक कम यायेफइ । थीथी अध्ययनं सिइदये धुंकूगु दु कि स्यांगुलिया सेवनं हिनुलिइ पंगः थनीगु व हिनूया अंगलय् मुनीगु मभिंगु कोलेस्ट्रोलया अक्सिकरणयात कम यायेफइ । छगू रिसर्च कथं नियमित रुपं स्यांगुलि नयेगु यानाच्वनीपिंत हर्ट अटाय्क जुयाः सीगु सम्भावना ५० प्रतिशत तक म्हो जुइ । थ्व बाहेक थुकी नुगःस्येँयात स्वस्थ यानातयेत म्याग्नेसियम नं प्रशस्त मात्राय् दइ । फोलेट व भिटामिन ई अप्वः थें नट्सया अःखः स्यांगुलिं (हेजलनट) व फोलेटया बांलाःगु स्रोत खः । फोलेट प्वाथय् दुपिं मिसातय्त यक्व हे फाइदा बीगु तत्व खः । थुकिं मेगालोब्लास्टिक एनीमिया व मस्तय्गु थीथी तन्त्रिका दोषयात पनेत ग्वाहालि याइ । थुलि बाहेक स्यांगुलि भिटामिन ईया नं बांलाःगु स्रोत खः । भिटामिन ईं ह्याउँगु हिकोषया विघटनयात नं पनी । अले एनीमियाया खतरा कम याइ । ब्लडया पाय्छि सर्कुलेशन प्रतिरक्षा प्रणालीयात बल्लाका तयेत व ज्वर व सर्दी व मेमेगु ल्वय् मजुइकातय्त नं ग्वाहालि याइ । क्यान्सर मजुइकातइ स्यांगुलिं क्यान्सर कोषया विकासया नेतृत्व याइगु कारक तत्वयात खत्तम याइगु फल कथं नं म्हसिउ । थुकिं म्हय् दुगु दुष्ट कोषयात शान्त यायेत ग्वाहालि याइ । स्यांगुलिइ दुगु बीटासिटोस्टेरोल दुरुपा व प्रोस्टेट क्यान्सरया खतरायात कम याइ । गुलिखे अध्ययनं पिकाःगु निष्कर्ष कथं स्यांगुलिइ दुगु छताजि भिटामिन ई (अल्फा टोकोफेरोलं) ब्लाडर (च्वप्वःचा) क्यान्सरया खतरा छुं मखुसां ५० प्रतिशत कम यानाबी । थ्व बाहेक स्यांगुलिइ दुगु म्याग्नीजया प्रशस्त मात्रां ताःई तक क्यान्सरपाखें रक्षा यानातइ । म्याग्नीज क्यान्सर एन्टीअक्सिडेन्ट एन्जाइमया छगू घटक खः, गुगु क्यान्सरपाखें म्हया रक्षा यायेत कोषयागु माइटोकोन्ट्रियाय् उत्पादित जुइ । मांसपेशी व क्वँय् बल्लाकी म्याग्नेसियमं क्याल्सियमया मात्रायात म्हय् दुत हयेत व पित छ्वयेत महत्वपूर्ण भूमिका म्हिती । क्याल्सियमया पाय्छि मात्रां मांसपेशीयात कय्कुंकेगु व चकंकेगु ज्याय् ग्वाहालि याइ । थुकिं मांसपेशीइ तनाव, त्यानुइगु, स्याइगु व म्वय्म्वय् द्याइगु आदिपाखें बचे याइ । म्याग्नेसियमया उच्चस्तरं मांसपेशिया तागत अप्वयेकेत ग्वाहालि याइ । थ्व बाहेक स्यांगुलिइ म्याग्निज नं प्रशस्त दु । थ्व मिनरल क्वँय्या विकास यायेत व बल्लाकेत मदयेक मगाः । स्यांगुलिं म्याग्नेसियम स्केलेटल अप्वयेकी, अले ओष्टियो पोरोसिसलिसे ल्वाइ ।","November 24, 2018 01:45 AM"
https://nepalbhasatimes.com/16294,उसाँय,  ,चिकुलां ल्वय्  मजुइका च्वनेगु उपाय,"चिकुला वलकि झीत सेखं चाइगु, मुसु वइगु थेंज्याःगु समस्या जुयावइ । थज्याःगु मौसमय् इम्युनिटी नं कमजोर जुयावनी । अथे जूगुलिं छिं थन क्वय् बियागु छुं छुं टिप्स नालेफइ, गुकिं थ्व चिकुलाया मौसमय् नं छितः स्वस्थ यानातइ ।                                                         ब्लड सुगर व कोलेस्ट्रोलय् नियन्त्रण यानादिसँ ब्लडसुगर व एलडीएल कोलेस्ट्रोल अप्वलकि तःता हे ल्वय्या जन्म जुइ । थुकिं डायबिटिजया खतरा ला दयेकाबीगु हे जुल, ब्लड प्रेसर नं थकयाबी । तर यदि छिं थुकथं समस्याया सामना याये मालाच्वंगु दुसा छिं उकियात नियन्त्रण यायेगु कुतः यानादिसँ । छिं थःगु आहारय् चाकुगु नसाज्वलं बाहेक चि नं तसकं कम जक दुथ्याकादिसँ । छाय्कि अप्वःगु चिं नुगलय् जुइगु खतरा अप्वइसा चाकुगु नसाज्वलनं ब्लड सुगर अप्वयेकी । तौल थासय् लाकातयेगु कुतः यानादिसँ चिकुलां मनूत साप हे अल्सि चाइ । इमि छुं कथंया शारीरिक ज्या याये नं न्ह्याली मखु । गुलिं गुलिं मनूत ला तःन्हु तःन्हु तक म्वः हे मल्हुसे च्वनीपिं नं दु । थःगु म्हया तौल नियन्त्रणय् तयातइदिसँ, अले फिट जुयाच्वनेत नियमित रुपं व्यायाम यानादिसँ । थ्व बाहेक छिं योग वा ध्यान यानादीसां जिउ । व्यायाम यायेबलय् छिगु म्ह क्वानावइ, अले चिकुइ मखु । लः फक्व अप्वः त्वनादिसँ चिकुलां मनूतय्सं लः तसकं कम जक त्वनेगु याइ । थथे जुइगु कारण छता ला प्याःचाः हे जुइमखु, मेगु लः ख्वाउँसे च्वनीगुलिं त्वने यइमखु । तर छिं चिकुलां लः अप्वः मात्राय् त्वनादीगु यायेमाः । थ्व बाहेक छिं हर्बल टी नं त्वनेगु यानादिसँ । हर्बल टी त्वनेगु यातकि उकिं एलडीएल कोलेस्ट्रोल व ट्राइग्लिसराइडया स्तर कम यानाबी । नशापाखें तापानादिसँ अप्वः थें मनूतय्त चिकुलां नशा कायेगु बानी जुइयः । चुरोट, अय्लाः यक्व हे त्वनेगु याना हयेयः । थुकिं यानाः नुगःस्येँ व स्वँ सम्बन्धी ल्वय् जुइगु सम्भावना तच्वइ । नुगःस्यँे सम्बन्धी ल्वय् मजुइकेत चुरोट व अय्लाः थेंज्याःगु नशापाखें तापाक हे च्वनादिसँ । नयेत्वनेगु बानिइ हिउपाः हयादिसँ चिकुला वलकि मनूतय् नये त्वनेगु बानिइ नं हिउपाः वइगु स्वये दु । थज्याःगु मौसमय् उमिसं अज्याःगु खाद्य पदार्थ सेवन याइ, गुगु ज्वरे यायेत आपाः मेहनत यानाच्वने माली मखु । अथे जुयाः अप्वः थें उमिसं पिनें न्यानाहःगु जंकफूड अप्वः नयेगु याइ । छिं पुकातःगु व स्याचुरेटेड नसाज्वलं भपादीमते । छितः थ्व खँ नं कनाबी कि चु मबूगु अन्न, सत्तु आदिं नुगःस्येँया स्वास्थ्यया निंतिं यक्व हे बांलाः । लिसें म्हया तौल क्वकायेत नं ग्वाहालि याइ । फुलफूल व तरकारि प्रशस्त भपियादिसँ । अज्याःगु नसाज्वलनय् दइगु भिटामिन्स व मिनरल्स थ्व मौसमय् ल्वय्लिसे ल्वायेत यक्व हे समर्थ जुइ । क्वाक च्वनेगु व न्ह्यः गाक्क द्यनेगु यानादिसँ थःत लुमुगु वसतं भुना तयादिसँ । खास यानाः छ्यं व न्हाय्पं त्वपुया तयादिसँ । थ्व बाहेक न्हिं न्हय्घौ च्याघौ द्यनेगु व तनावं तापाक च्वनेगु यानादिसँ ।  ","January 05, 2019 01:55 AM"
https://nepalbhasatimes.com/10729,उसाँय,११३८ दिल्लागा आमै,स्यःकै वंकेगु उपाय,"मिसामचा जुइमा, मिजंमचा जुयमा, ल्यासे ल्याय्म्ह जुइगु शुरु जुलकि छ्यंगूया सेबसीओस ग्लायण्डस एक्टिभ जुयावइ, उकिं यानाः छ्यंगुलिइ यक्व चिकं कनावइ । थ्व चिकनं छ्यंगूया चिम्सँप्वाः तिनाबी । अले दुने ब्याक्टेरिया कारणं मना वयाः ख्वालय् स्यःके पिहां वइ । स्यःकैया इलय् हे बिचाः यायेमफुतकि ख्वाःया सुन्दरता स्यनी । उकिं थन स्यःकै वनीगु छुं छुं उपाय बियागु दु ।                                                         नीहः ः  नीहलय् एन्टिब्याक्टेरियल, एन्टि फंगल गुण दु । उकिं नीहःया पेस्ट दयेकादिसँ । अले उकी हलू ल्वाकछ्यानाः स्यःकै वःथाय् पानादिसँ । छवाःया दुने स्यःकै मदयावनी । लाभा ः  लाभाय् अल्लीसिन व अज्याःगु सल्फर दुगु पदार्थ दु, गुगु छ्यंगूया इन्फेक्सनय् यक्व हे लाभकारी जू । लाभा निनाः ३० मिनेट तक ख्वालय् पानादिसँ । वयां लिपा ख्वाउँलखं ख्वाः सिलादिसँ । स्टीमिंग ः  स्यःके वंकेत छि ख्वालय् बाफ नं बी फइ, गुकिं यानाः चिम्सँ प्वाः चालावयाः स्यःकैचय् दुगु टक्सिन्स पिहां वइ । बाफं ख्वाःया डर्ट व मृत छ्यंगूयात वंकेत नं ग्वाहालि याइ । मेवा, नवःघाँय्, धन्न्या व तुलसी ः स्यmकैया लागि छिं कचिगु मेवा, नवःघाँय्, धन्न्या व तुलसीया पेस्ट दयेकेफइ । थुगु पेस्ट ख्वालय् बुलाः  ३० मिनेट त्वःतादिसँ । वयां लिपा ख्वाउँलखं ख्वाः सिलादिसँ । कुनु ः  कुनुलय् एन्टिफंगल व एन्टि ब्याक्टेरियल गुण दु, गुगु छ्यंगूया लागी एकदम हे बांलाः । कुनूया ख्वलाया तःलय् दइगु नायुगु भागं छिं थःगु ख्वालय् बांलाक ब्वब्वस्यानादिसँ । थुकिं छ्यंगू नं यचुपिचु धायावइ । गुलाफ स्वां ः  गुलाफस्वां स्वांहः निनाः स्यःकै वःथाय् पायेगु यानाच्वन धाःसा स्यःकै याकनं हे मदयावनी । लिसें उकिया दाग नं ल्यनी मखु । हलू, श्रीखण्ड, बेसन ः  थःगु ख्वालय् हलू, बेसन, श्रीखण्ड पाउडरय् पाउँगु धौ ल्वाकछ्यानाः ख्वालय् पानादिसँ । धौया ल्याक्टिक एसिड व हलू स्यःकै वंकेत यक्व हे ज्या वः । अम्बःया रस ः  अम्बःया रस छ्यंगूया निंतिं रामवाण वासः खः । थुकिं स्यःकै जक वनीगु मखु, दाग नं वनी । समा नेवाः","August 11, 2018 02:30 AM"
https://nepalbhasatimes.com/10732,उसाँय,११३८ दिल्लागा आमै,भाइरल फीभरया लक्षण व उपचार,"ख ला भाइरल फीभर न्ह्यागु मौसमय् नं जुइफु । तर वा वइगु मौसमय् भाइरस भचा अप्वः हे सक्रिय जुयाः झीगु म्हयात संक्रमित यायेफु । यदि छिगु छेँय् सुयात भाइरल फीभर दुसा थुगु च्वसुइ न्ह्यथनागु खँय् बांलाक ध्यान बियादिसँ । लक्षण – ज्वर वइगु, इकुइगु व ख्वाउँ चाइगु, छ्यं स्याइगु व म्हया ला दक्व स्याइगु, न्हाय् प्वाःतीगु वा न्हसं न्हि सुलुसुलु वइगु, कथु स्याइगु, मुसु वइगु, बान्ता जुइगु व छ्वालु झारा जुइगु, गबलें गबलें म्हय् ह्याउँक फ्वातः फ्वातः वइगु । गुकथं यायेगु जाँच ? गुम्ह ल्वगि कडा इन्फेक्सनं ग्रस्त मजू अले वयागु ब्लड प्रेसर आदि स्वास्थ्यया प्यारामीटर पाय्छि दुसा थज्याःपिं बिरामीतय्त डाक्टरं क्लिनिकल जाँचं हे डाइग्लोनिसस याइ । गम्भीर ल्वगितय्त हि, खै व न्हाय्यागु सुखया जाँच यानास्वइ । उपचार भाइरल फीभरया उपचार थीथी लक्षण स्वयाः यायेगु याइ । ज्वर क्वकायेत पारासिटामोल छ्यलादिसँ । कापः प्याकाः म्हय् हुइकादिसँ । तरल पदार्थ गथेकि ला, सूप, च्या, नैंक्याःलः व केँया ति ल्वगियात गाक्क बियादिसँ । एन्टिबायोटिकया छ्यलाुबला डाक्टरया सल्हा मकासे यानादीमते । अप्वः थें भाइरस संक्रमण छ्वाःया दुने थःथम्हं तुं लनावनी । थुकथं पनादिसँ सउरसफाइलय् बांलाक ध्यान बियादिसँ । नये न्ह्यः व ज्वरे याये न्ह्यः, अले चःबिइ वने धुंकाः साब्वनं ल्हाः सिलादिसँ । न्ह्यागु नःसां नये न्ह्यः ल्हाः सिलेगु ला झन् हे बेश । मुसु तयेबलय् व हाछिकाः तयेबलय् रुमाल, न्हाय्, म्हुतु त्वपुयादिसँ । हुल हुल दुथाय् फयांफछि झाये हे मते, छाय्कि थज्याःगु थासय् वनेबलय् मेपिनि पाखें नं थःत संक्रमण जुइफु ।","August 11, 2018 02:45 AM"
https://nepalbhasatimes.com/11316,उसाँय,११३८ गुँलाथ्व चतुर्दशी,सँ हाया मवंकेगु घरेलु उपाय,"थायराइड ल्वय्, ल्यूपस, डायबिटिज, एनिमिया व इटिंग डिसअर्डर सँ हाइगु कारण जुइफु । थज्याःबलय् सँ हाइगु छु याःसा कम जुइ व थुकिया घरेलु उपाय छु दु, व बारे बिचाः यायेगु जरुरी जुइ । उकिया निंतिं थन छुं छुं उपाय बियागु दु –                                                         कस्ति व ओलिभ आयल :  छगः कचौराय् कस्ति निगू चम्चा व ओलिभ आयल निगू चम्चा ल्वाकछ्यानादिसँ । थुकी दालचिनि चुं नं तयाः चुल्लुक पेस्ट दयेकादिसँ । थुगु मिश्रण नियमित रूपं तिलेगु यानाच्वन धाःसा छिगु सँ नं बांलाइ, उकिया विकास नं जुइ । लेवेंडर स्वांया चिकं :  बैजनी रंगयागु नस्वाःगु स्वां लेवेंडरपाखें पिकाइगु लेवेंडर चिकं सलंसः दँ न्ह्यवंनिसें अरोमाथेरापीइ छ्यला वयाच्वंगु दु । एन्टिअक्सिडेन्ट जुइगुया लिसेलिसें लेवेंडरय् एन्टिसेप्टिक व एन्टिफंगल गुण नं दइ, गुकिं सँ हाइगु व तुँचा दाइगु नितां पनाबी । नीहः :  सँ हाइगु पनेत नीहलं नं यक्व हे योगदान यायेफु । नीहः लखय् दायेकादिसँ, अनंलि नचुक निनाः पेस्ट दयेकादिसँ । थःगु सँ स्याम्पु याये धुंकाः थ्व सँया हाय् हाय् थ्यंक पानादिसँ । ३० मिनेट लिपा लखं चाया छ्वयादिसँ । छवाःया निक्वः थथे यानादिसँ । प्याज :  उच्च सल्फर सामग्रीया कारणं प्याजया रसं सँ हाइगु पनेत ग्वाहालि याइ, अले सँया प्वालय् प्वालय् हिया संचालन अप्वयेकी । लिसें हेयर फोलिकनयात पुनर्जीवित यानाः मनावःगु कम याइ । प्याजया रसय् एन्टिब्याक्टेरियल गुण दइगुलिं यानाः उगु रोगाणुयात स्यायेत ग्वाहालि जुइ, गुगु स्कैल्प इन्फेक्सनया कारणं जुइ, गुगु सँ हाइगु कारण जुइ । छगू अध्ययनं सीदु कथं सँय् नियमित रूपं प्याजयागु रस छ्यलाः अले मेमेगु पोषकतत्व नं कयाच्वन धाःसा सँलिसे स्वापू दुगु यक्व हे समस्या ज्यनावनी । कुनू :  कुनू छिगु स्वास्थ्यया निंतिं गुलि बांलाः, छिगु छ्यंगू व सँया निंतिं नं उलि हे बांलाः । छवाःया निक्वः कुनू पानाबिल धाःसा छिगु सँयात यक्व हे फाइदा याइ । थुकिया निंतिं कुनूया हः चानादिसँ, अले लाः दुगु भागं छ्यनय् बुलादिसँ । छुं ई अथें त्वःता तयादिसँ, अनंलि क्वाःलखं चायाछ्वयादिसँ । धौ व कागति :  सँ हाःगु पनेगु छगू उपाय कागति व धौ नं खः । धौ व कागतिं छताजि प्राकृतिक कन्डिस्नरया रूपय् ज्या याइ । अले सँ हाइगुयात पनाबीत ग्वाहालि याइ । धलिइ बागः कागति तिसिनादिसँ, अले थुकियात थःगु सँय् पानादिसँ । ३० मिनेट अथें त्वःता तयादिसँ । अनंलि स्याम्पुं म्वःल्हुयादिसँ । पक्का नं फाइदा जुइ । अम्बः :  आइरन, जिंक, क्यारोटिन,फाइबर व भिटामिन प्रशस्त दुगु अम्बलं छिगु सँय् चमत्कार यायेफु । खास यानाः यदि छितः सँ हायाः समस्या जुयाच्वंगु दुसा अम्बःसुकू नैंक्याः चिकनय् तयादिसँ, अले हाकुसे च्वना मवःतले चिकं क्वाकादिसँ । क्वथाया तापक्रमय् थ्व मिश्रणयात ख्वाउँकादिसँ, अले छ्यनय् तिलादिसँ । समाः नेवाः","August 25, 2018 02:30 AM"
https://nepalbhasatimes.com/11028,उसाँय,११३८ गुँलाथ्व अष्टमी,ख्वःसिं नयाया फाइदा व उकी दुगु वासःया गुण,"ड्राइ फ्रुट्स गथे कि ख्वःसिं, मुनक्का, मस्र्याबरां, काजु, अजीर, पेस्ता, छोहरा आदि तसकं हे तागत दुगु चीज खः । थुकी न्ह्यपु व नुगःस्येँयात बल्लाकेत माःगु दक्वं हे गुण दु । थुकिं म्हयात यक्व हे इनर्जी बी । थुकिया सेवनं म्हया ल्वय्लिसे ल्वायेगु क्षमता अप्वयावइ ।                                                         आयुर्वेदय् धयातःकथं ख्वःसिं पचय् याये थाकुगु अले कफ व पित्त अप्वयेकीगु चीज खःसां कब्जियत लंकेगु गुण नं थुकी दु । मस्र्याबरां धुंकाः दकलय् नांजाःगु ड्राइफ्रुट्स ख्वसिं हे खः । थ्व स्वास्थ्य व चिकित्साया निंतिं थुलि महत्वपूर्ण फल खः कि थुकिया गुणयात जक कयाः छगू सफू हे च्वये फइ । थुकी प्रशस्त मात्राय् क्यालोरी दुगुलिं थ्व सम्पूर्ण आहार खः । बांलाःगु स्वास्थयया निंतिं छु छु भिटामिन, मिनरल व फायट मालीगु खः व दक्वं सन्तुलित मात्राय् ख्वःसिंलय् दु । ख्वःसिं ख्वाउँगु पहाडी प्रदेशय् हे सइ । अथे जुयाः थ्व गरम स्वभावयागु जुइ । अथे जुयाः तांन्वःगु थासय्च्वंपिंसं थ्व नये मजिउ । अथेहे पाचन शक्ति बमलाःपिंसं नं नयेमजिउ । ख्वःसिं चिकुलां नयेगु यायेमाः । ख्वःसि. नयेगु बांलाःगु ई सुथय् खालि प्वाथय् हे खः । ख्वःसिं नयाया फाइदा – ख्वःसि. २५ ग्रामया मात्राय् न्हिं न्हिं नयेगु यानाच्वन धाःसा न्ह्यपु फ्रेस जुयाच्वनी, गुकिं यानाः मानसिक विकार मदयावनी । – लुमंकेगु क्षमता कम जुया वनाच्वंगु दुसा ख्वःसि.२५ ग्राम सुथय् ज्यःनां यायेबलय् हे नयेगु यानादिसँ, फाइदा जुइ । मचा, ल्याय्म्ह, बुरा, न्ह्यागु हे उमेरयापिंसं नं थथे यानाः नल धाःसा दिमाग थिनावइ । लिसें नुगःस्येँ नं बल्लाकी । – डायबिटिजया ल्वगितय्त नं थुकिं यक्व हे फाइदा याः । यदि छितः हाइब्लड प्रेसरया समस्यादुसा उकियात नियन्त्रित यायेत नं थुकिं ग्वाहालि याइ । ख्वःसिंलय् दुगु फायट व पौष्टिक तत्वं म्हय् इन्सुलिनया मात्रा सन्तुलित यायेत ग्वाहालि याइ । – ख्वसिंलय् यक्व मात्राय् फाइबर दु । थुकिं यानाः छितः नये पित्याके बीमखु । अथे जुइबलय् छिं कम जक नयेगु यानादी, गुकिं यानाः छिगु म्हया ताल अप्वः जुइमखु । उलि जक मखु, उकी दुगु फाइबरं छिगु प्वाथय् जुइगु कब्जियत, एसिडिटी थेंज्याःगु समस्या नं मदयेकाबी । तौल कम यायेत जा नये न्ह्यः ख्वःसिं भपियादिसँ, वयां लिपा मखु । – क्याल्सियम क्वँय्यात बल्लाकीगु छगू महत्वपूर्ण तत्व खः, गुगु ख्वःसिंलय् प्रशस्त मात्राय् दइ । अथे जुयाः थ्व बल्लाःगु क्वँय्या निंतिं नं ज्या वः । – ख्वःसिं २५ ग्राम व मुनक्का ५ ग्राम नापं तयाः न्हिं न्हिं नयेगु यात धाःसा म्ह बल्लानावइ । – ख्वःसिं ५० ग्राम, छोहरा ४० ग्राम कयाः घ्यः भतिचाय् निनाः मिश्री ल्वाकछ्यानाः तयातइदिसँ । थुकिया २५ ग्रामया मात्रा न्हिं न्हिं नयाच्वन धाःसा प्रमेह अर्थात याकनं याकनं च्व फायेमालीगु ल्वय् लानावनी । तर थ्वयां लिपा दुरु त्वने मजिउ । – मस्तय् प्वाथय् की दायाच्वंगु दुसा ख्वःसिं छगः तछ्यानाः नकाः वयां लिपा लुमुलुम धाःगु दुरु त्वंकादिसँ । – छुयातःगु ख्वःसिं नं सर्दि यानाः वःगु मुसुयात लंका बी । – ख्वःसिंयात एन्टिक्यान्सर फुड्स धकाः नं धाः । छाय्कि थुकी प्रशस्त मात्राय् एन्टिअक्सिडेन्ट कम्पाउन्ड दु । थुकिया सेवन यायेबलय् प्रोस्टेट व ब्रेस्ट क्यान्सर जुइगु खतरायात पनेफइ । – ख्वःसिं नं न्ह्यः नं बांलाक वयेकाबी । थुकी मेलाटोनिन हारमोन दइ, गुकिं न्ह्यःयात प्रेरित याइ । अथे जुयाः बहनी द्यने त्ययेकाः ख्वःसिं नयेगुयात धाःसा न्ह्यः क्वातुक वइ । – प्यंगःख्वःसिं तछ्यानाः वःगु ला निनाः बागू लीटर दुरुइ दायेकादिसँ । थुकी २ रति केशर व सवाः कथं चिनि तयाः त्वनादिसँ । म्हय् तागत दयावइ । – १० ग्राम ख्वःसिंया ला, न्यागः मस्र्याबरां, झिगः मुनक्का थ्व स्वतां न्हिं न्हिं सुथ् नयाः दुरु छगू कप त्वनादिसँ । थुकिं यानाः छिगु म्ह बल्लानावइ ।","August 18, 2018 09:14 AM"
https://nepalbhasatimes.com/11309,उसाँय,११३८ गुँलाथ्व चतुर्दशी,लैंया फाइदा व  उकी दुगु वासःया गुण,"सलाद व तरकारिया रूपय् लैंया छ्यलाबुला यक्व हे जू । लैं बँया तःलय् कन्दया रूपय् उत्पन्न जुयावइगु खः । बँया द्यःने लैंया वाउँसे वाउँसे हः जक खनेदइ । लैं प्रोटिन, क्याल्सियम, आयोडिन व आइरन गाक्क दुगु चीज खः । थुकी भिटामिन ए, बी व सी नं दु । चिकुलां लैं भख्खः जुइक हे दइ । अथे ला थौंकन्हय् लैं दछियंकं हे न्यायेगु दु ।                                                         आयुर्वेदय् धयातःकथं लैं नयागु पचय् याइगु, त्रिदोष (वात, पित्त, कफ) नाश याइगु, पालुगु व गरम याइगु चीज खः । लैंयात घ्यलय् दयेकाः नयेगु यात धाःसा थुकिया त्रिदोषनाशक गुण अझ अप्वः दयावइ । लैं गरम याइगु व सवाः पालुगु जुयाःथुकिं पाचनक्रिया थासय् लाकाबी । थुकिं प्वाथय् दाःपिं किमितय्त नं स्यानाबी । लैंलय् क्याल्सियम यक्व हे दइगु जुयाः थुकिं वा व क्वँय्यात बल्लाकी । लैंया हः (ख्वाखः)या रस त्वन धाःसा पथरीं यानाः च्व फाये थाकुगु जुयाच्वंगु अःपुयावइ । लिसें थुकिं हि नं सफा जुइ । लैंया ख्वाखः न्ह्ययाः न्ह्ययाः नल धाःसा वाया समस्या ज्यनी । लैंया तरकारि दयेकाः नल कि कफ व वायु विकार मदयावनी । लैंया पु (केपु)यात नं वासःया रूपय् छ्यलेगु याः । केपुयात दायेकाः छानय् यानाः त्वन धाःसा पथरी ल्वय् थिक जुइ । लैंयाके दुगु वासःया गुण सावधान एजेन्सीया ग्वाहालिं निरा महर्जन","August 25, 2018 02:05 AM"
https://nepalbhasatimes.com/11021,उसाँय,११३८ गुँलाथ्व अष्टमी,वा स्याःगु लंकेगु घरेलु उपाय,"गबलें गबलें झीत आकाझाकां वा स्याना वइ । थथे स्याइबलय् थुलि तसकं स्याइ कि च्वनां च्वने हे जीमखु । थज्याःबलय् तुरुन्त स्याः क्वलाकेत झीके काचाक्क छुं वासः नं दयाच्वनी मखु । उकिं वा स्याइबलय् तुरन्त क्वलाकेगु छुं छुं घरेलु उ पाय झीसं सीकातयेबह जू । वा स्याःगु कारणं मेमेगु समस्या नं वयेफु । यदि इलय् हे वा स्याःगुया उपचार मयात धाःसा वा ध्वग्गीगु थेंज्याःगु गम्भीर ल्वय् नं जुइफु । आः झासं घरेलु उपायपाखे मिखा ब्वये–                                                         प्याज  प्याज छताजि अज्याःगु तरकारि खः, गुकिं वा स्याःगु लंकेत ग्वाहालि याइ । थुकिया निंतिं छगः कचिगु प्याज कायेमाः । थुकिं वा स्याःगु याउँसे च्वंकाबी । बस छुं मिनेट तक ताजा प्याजया कुचा छकू न्ह्ययाच्वनेमाः । तूचिकं तूचिकनं छिगु गिजा व वा बल्लाकी, अले प्लाक चिइकेत अःपुका बी । प्लाक ब्याक्टेरियां यानाः दयावइगु खः, गुगु चिल्लोया पिलिं भुनाच्वनी । वा स्याःगु तुरुन्त लंकेत छिं स्वफुति निसें प्यफुति तूचिकनय् चि छप्तिचा तयाः वाय् व गिजाय् मालिस यानादिसँ । थुकिं यानाः व स्याःगु लनीगु जक मखु, गिजा नं बल्लाइ । लवं लवं न्हापा न्हापा तःदँ तक हे नसाज्वलनय् तयेत व परम्परागत वासलय् तयेत जक छ्यला वयाच्वंगु खः । लवं एन्टि अक्सिडेन्ट, एन्टिसेप्टिक, एनेस्थेसिया, एन्टिइन्फ्लामेटरीया निंतिं म्हसिउ । वा स्याइबलय् म्हुतुइ लवं तयातल कि यक्व हे क्वलाइ । तसकं हे वा सयाःसा स्याःथाय् लवंचिकं तयाबीमाः । थुकिं यक्व हे याउँसे च्वंकाबी । लवंचिकं वा स्याःगुया रामबाण वासः खः । तुसि तुसिं याइगु फाइदाय् स्वस्थ छ्यंगू, कब्जियत मुक्ति, डायबिटिज व किड्नीया समस्या एसिडिटी व सनबर्नया समस्यायात मदयेकेगु आदि दुथ्याः । छि सायद थ्वयां न्ह्यः न्यनादीगु दयेमाः कि स्याःथाय् व मनावःथाय् तुसिया उपचार लाकंह्वाः । छकू ख्वाउँगु तुसिया कुचां वा स्याःगु विरुद्ध एकदम बांलाःगु ज्या याइ । आलु आलु दकलय् सामान्य व महत्वपूर्ण खाद्य स्रोत मध्ये छता खः । छगः कचिगु आलुं अप्वःगु प्याःगु सालाकायेफु, अले मनावःगु क्वलाकेफु । वा स्यायेगुया लिसें मना नं वःगु दुसा आलु तासय् यानाः उकिया स्लाइस उगु भागय् १५ मिनेट तक तयातइदिसँ, याउँसे च्वनावनी । टी ब्याग छगू साधारण टीब्याग वाया निंतिं प्रभावी प्राकृतिक उपाय खः । टी ब्यागं वा स्याःगुया उपचार व वा स्याःगुलिसे सम्बन्धित जुयाः मेमेगु स्याःगु नं कम यायेत ग्वाहालि याइ । थुकिया निंतिं क्वाःलखय् टी ब्याग तयादिसँ, अले उकिं स्याःथाय् क्वाः तयादिसँ । वा स्याःगु क्वलाइ । लाभा लाभा झीत तसकं निं । उकी दुगु एलिसिनं उकियात एन्टिफंगल एन्टिभाइरस व जीवाणुरोधी दयेकाबी । एलिसिन वा स्याःगुलिसे ल्वायेत ग्वाहालि यायेगुली नांजाः । थुकिं खराब ब्याक्टेरियायात नियन्त्रित याइ, गुगु क्याभिटी ल्वय् व गिजाया ल्वय् थेंज्याःगु वाल्वय्या कारण खः । लाभाया भ्ये चिइ थुनाः न्ह्ययादिसँ, वा स्याःगु क्वलाइ । न्हिं न्हिं सुथय् लाभा छभ्ये काउँकाउँ न्ह्ययेगु यानाच्वन धाःसा वा बल्लाइ ।","August 18, 2018 06:48 AM"
https://nepalbhasatimes.com/11817,उसाँय,११३८ गुँलागा चर्हे,तसकं चःति वइगुयात पनेगु गुकथं ?,"चःति ‘स्वेट ग्लाय्ण्डस्’य् दयावइगु खः, गुगु झीगु म्हया छ्यंगूया तःलय् विशेष यानाः ल्हाःफ्वः, पालितः व छ्यंया छ्यंगूया तःलय् दइ । छम्ह मनूया म्हय् थुकिया ल्याः२० निसें ३० लाख तक दइ । मिसातय्के थ्व ग्लाय्ण्ड मिजंतय्के स्वयां अप्वः दइ, अय्नं टेस्टोस्टीरोन हार्मोनं यानाः उमिके मिजंतय्के स्वयां कम जक चःति वइ ।                                                         चःति गबलय् थज्याःगु स्वेट ग्लायण्डय् दयावइ धयागु खँ झीगु न्ह्यपुया हाइपोथैलेमस भागपाखें संचालित जुइ । छुं नं कारणं झीगु म्ह क्वातकि हि नं क्वाइ, अले थ्व क्वाःगु हि न्ह्यपुया हाइपोथैलेमस भागय् थ्यनकि उकियात उत्तेजित यानाबी । म्हं पिनेया वातावरण तसकं गरम व सुख्खा जुलकि थ्व चःति वाफ जुयाः छ्यंगूयात ख्वाउँकेगु व प्याकातयेगु ज्या याइ । तांन्वइगु मौसमय् मनूया म्ह सामान्य तापक्रमय् लाकातयेत घौछिया बागू लिटर धयाथें चःति पिकयाहइ, गुकिं झीत सिचुगु अनुभव याकी । अथे ला चःति पिहां वइगु स्वास्थ्यया निंतिं बांलाः । छाय्कि थुकिं यानाः म्हया अनेतने दूषित पदार्थ पिहां वनी । तर माक्व स्वयां अप्वः चःति पिहां वलकि म्हय् लः व लवण नितां हे मगानावनी । अथे जुइबलय् झीत छ्यं स्याइगु, न्ह्यः मवइगु, लागिमिगि चायेमास्ति वइगु व लः मगानाः रक्त संचारय् पंगः वइगु जुइयः । लिच्वः कथं नुगःया धुकधुकी तच्वइ, अले म्हया तापक्रम थहां वनाः ज्वर वइ । सामान्य मात्राय् चःति वइगु धयागु बांलाःगु स्वास्थ्यया प्रतिक खः । चःति वलकि चिम्सप्वाः चालाच्वनी, अले छ्यंगूयात अक्सिजन चूलानाच्वनी । थुकिं यानाः छ्यंगू नाइसे च्वनाः चमकदार जुयावइ, तर यक्व चःति वइगु धयागु बांलाःगु खँ ख हे मखु । तांन्वइबलय् व जिम वनेबलय् चःति वइगु स्वाभाविक खः, तर चिकुलां हे चःति यक्व वइगु धयागु समस्या हे खः । धाथें ला स्वेट ग्लायन्डय् गडबडि, मानसिक तनाव, हार्मोनल चेन्जेज, मसलादार नसाज्वलं, अप्वः वासःया छ्यलाबुला व अप्वः ल्ह्वनीगु चःति यक्व वइगु थीथी कारण खः । मदिक्क चःति वयाच्वनकि शारीरिक जक मखु, मानसिक असहजता जुइ । थ्व लक्षणयात हाइपरहाइड्रोसिस धाइ । थ्व निगू कथंयागु दु । ल्हाः तुति व याक्व प्याइगु प्राइमरी वा फोकल हाइपरहाइड्रोसिस खः । थ्व समस्या २ वा ३ प्रतिशत मनूतय्त जू । तसकं हे यक्व चःति वइगु समस्यायात सेकेन्डरी हाइपरहाइड्रो्सिस धकाः धाइ । थुकिं पीडित मनूतय्त चिकुलां व आराम कयाच्वनीबलय् नं मदिक्क लः व चि मगानाः (डिहाइड्रेसन) जुइगु थीथी समस्या जुइ । अप्वः चःति मवयेकेगु थीथी उपाय– मू ः  मू सियाः निनादिसँ । थुकी लः तयाः पेस्ट दयेकाः क्वलं बुइ थें बुलादिसँ, तसकं चःति वयेगु दिनावनी । हलः ः  हलः नचुक निनादिसँ । गनं चःति यक्व पिहां वयाच्वंगु खः, अन इलादिसँ । अथे इलाः१० मिनेट लिपा ख्वाउँलखं म्वःल्हुयादिसँ । तसकं चःति वयेगु दिनावनी । रहर ः  छम्हू रहर, छगू चम्चा चि, बागू चम्चा सुंपालुचुं थ्व स्वतां ल्वाकछ्यानाः तूचिकनय् निनादिसँ । थुगु मिश्रणं मालिस यानाबिल धाःसा चःति वयेगु दिनावनी । सन्निपातया अवस्थाय् नं थ्व छ्यलेफु । भान्ता ः  चःति मवयेकेत कचिगु भान्ताया रस पिकयाः ल्हाःफ्वलय् व पालितःलय् पानाबिइगु यायेमाः । फट्किरी ः  निना तयागु फट्किरी छगू चम्चा निगू गिलास ख्वाउँलखय् संकाः ल्हाः तुति सिलादिसँ, चःति वइमखु । तेजपात ः  तेजपात गंकाः निनादिसँ, अले लखय् तयाः दायेकाः २४ घन्टा अथें त्वःता तयादिसँ । थुकिया लखं उगु भागय् न्हिं न्हिं सफा यानादिसँ, गनं यक्व चःति पिहां वइगु खः । थुकिं चःति वयेगु कम यानाबी । आलु ः  आलु चाःचाः तानादिसँ, अले म्हया गुगु भागय् अप्वः चःति वइगु खः, अन थुकिं ब्वब्वस्यानादिसँ । चःति वयेगु कम जुयावनी । गोलभ्यारा ः  अप्वः चःति वलकि म्हय् लः व लवण मगानावनाः छ्यं स्याइगु न्ह्यः मवइगु लागिलागि चायावइगु व गबलें गबलें ला बान्ता नं जुइयः । अथे जुइबलय् झीसं थम्हं छुं निर्णय हे याये मफयावनी । म्ह ख्वाउँसे च्वनावनी । अले सासः फुइँफुइँ ल्हाये वइगु व नाडिया गति नं तेज जुइ । थथे जुइबलय् ल्वगियात गोलभ्याराया रसय् चि व लः ल्वाकछ्यानाः भचा भचा मात्रा यानाः बियांतुं च्वनेमाः । कागतिलखं नं म्हय् लवणया कमी मजुइका बीफु । क्वाःगु वातावरणय् ताउत ज्या यानाच्वनेबलय् प्वाः खालि जुइकाच्वने मजिउ । चि ः  चःति वइगु नवल धाःसा चि कम जक भपीगु यानादिसँ । लः ः  तुतिइ चःति यक्व वःसा न्हापालाक तुति क्वाःलखय् तयादिसँ । अनंलि ख्वाउँलखय् तयादिसँ, अले निपां तुति ल्वाकाः ब्वब्वस्यानादिसँ । अनंलि लखं पितहयाः तुति हुयादिसँ । छवाः तक थथे यात धाःसा यक्व हे फाइदा जुइ । म्वः ल्हुइगु ः  नियमित म्वःल्हुयादिसँ । म्वःल्हुइगु लखय् बेकिंग सोडा छप्तिचा तयेगु ल्वःमंकादीमते । फुसा न्हिं निक्वः हे, म्वःल्हुयादिसँ, चःति वइगु कम जुइ । मेमेगु उपाय  म्वःल्हुइबलय् नीहः दुगु साब्वं छ्यलेफुसा बांलाइ ।  सिन्थेटिक कापःया थासय् सुति कापःया वसः पुनादिसँ ।  चःतियात पनीगु पाउडर बुलादिसँ ।  गर्मि महिनाय् सुथय् व बहनी म्वःल्हुयादिसँ ।  म्ह छम्हं ख्वाउँ लखं हे म्वःल्हुयादिसँ ।  म्वःल्हुइ धुंकाः भुवादारी रुमालं हुयादिसँ ।  कत्तिगु वसः पुनादी मते ।  कब्जियत जुइकादी मते ।  अप्वः ल्ह्वंकादी मते ।  फयांफछि निभालय् पिहां झायेमते । अप्वः चःति वइगु समस्याय् छु नयेगु ?  मल्ता व मेमेगु मसला कडा जुइक तयामतःगु नसाज्वलं, अले पौष्टिक व म्हयात सिचुकीगु नसाज्वलं नयेगु यायेमाः ।  वाउँगु हः दुगु तरकारि गथेकि ः पलः, मिचः, वाउँ धन्न्या, नवःघाँय्, बन्दा, आदि न्हिं न्हिंया ज्यःनां बेलिइ दुथ्याकेमाः ।  तुसि, खरबुजा थेंज्याःगु फलफुल नयेमाः । फसि, प्वलःचा, लौका थेंज्याःगु ठण्डी याइगु तरकारि नं नयेमाः ।  कागति लः त्वनादिसँ । थुकिं यानाः म्हय् लवणया कमि जुइमखु ।  गोलभ्याराया रस छगू कपया मात्राय् सुथय् बहनी त्वनादिसँ ।  धौ मही अप्वः त्वनादिसँ ।  न्हिं छुं मखुसां छगू कप ग्रीन टी त्वनेगु यात धाःसां नं चःति यक्व वइमखु । छु मनयेगु ?  पुकातःगु, सियातःगु, मसला यक्व तयातःगु व गरम याइगु नसाज्वलं मनयेगु ।  चि यक्व दुगु मनयेगु ।  अय्लाः चुरोट, च्या, कफि मत्वनेगु ।  एलोप्याथिकया गरम याइगु वासः मनयेगु ।  अंचुं, तितिसि व मेमेगु नं तसकं पाउँगु चीज मनयेगु ।  अप्वः चःति वःपिंसं स्ट्रबेरी, अंगूर व मस्र्याबरां यक्व नये मजिउ । थुकी सिलिकोन अप्वः मात्राय् दइ, थुकिं यक्व चःति वयेकी ।","September 08, 2018 02:00 AM"
https://nepalbhasatimes.com/11025,उसाँय,११३८ गुँलाथ्व अष्टमी,ग्यास्ट्रिकया घरेलु उपचार,"अथे ला ग्यासया समस्या धयागु सामान्य खँ खः । तर थ्व चर्को जुलकि प्वाः स्याइगु व मेमेगु नं समस्यायात जन्म बीफु । प्वाथय् ग्यास दयावइगुया मख्य कारण अनियमित कथं नये त्वनेगु यायेगु हे खः । ग्यास झीगु पाचन तन्त्रय् निगू तरिकां मुनेफु । नयेगु वा त्वनेगु झ्वल् झीसं उगु फय् नुनाछ्वयेगु याइ, गुगु अक्सिजन व नाइट्रोजन म्हय् दुने दुहां वनीगु कारण जुइ । थुकिं यानाः प्वाः झ्यातुइगु, म्वय्म्वय् द्याइगु व स्याइगु जक मखु, नुगःया धुकधुकि नं बढे जुइ ।                                                         जी- प्वाः स्याइगु व ग्यास्ट्रिक लंकेत जीलः तसकं गुणकारी जुइ । थ्व छगू बांलाःगु प्राकृतिक उपाय खः । थुकिया निंतिं छगू चम्चा जी कयादिसँ, अले निगू कप लखय् तयाः १०–१५ मिनेट दायेकादिसँ । अनंलि ख्वाउँकाः त्वनादिसँ । प्वाः याउँया वइ । इमू  प्वाः स्याःगु व ग्यास्ट्रिक लंकेगु घरेलु उपचारय् इमू दकलय् न्ह्यःने लाःवइ । इमुलिइ थाइमोल नांगु छताजि यौगिक दु, गुकिं पाचनय् ग्वाहालि याइ । न्हिनय् लःलिसे बागू चम्चा इमू भपियादिसँ । छितः यक्व हे फाइदा जुइ । पालु  पालु ग्यास व मेमेगु पाचन सम्बन्धि ल्वचय् छ्यलेगु याना वयाच्वंगु दु । प्वाः स्याःगु लंकेगु व ग्यास मदयेकेगु निंतिं थ्व तसकं बांलाःगु आयुर्वेदिक उपचार खः । थुकिया निंतिं छिं पालुइ कागतिया रस तयाः भपियादिसँ । पालुति तयाः च्या त्वनेगुलिं नं ग्यासया फाइदा याः । हिं हिंलय् एन्टिब्याक्टेरियल व एन्टिसेप्टिक तत्व दु, गुगु प्वाःया थीथी समस्या व आतापुतिलिसे सम्बन्धित ल्वचय् लाभकारी जुय । प्वाः स्याःगु व ग्यास मदयेकेगु निंतिं घरेलु उपचारया छगू उपाय हिं खः । आयुर्वेद कथं हिं शरीरया वात दोषयात सन्तुलित यायेत ग्वाहालि याइ । हिं प्वाःया ब्याक्टेरिया विकास पनेत ज्या वः, गुकिं छिगु प्वाथय् ग्यास अप्वयेकेगु ज्या यानाच्वनी । थुकिया निंतिं छिं छगू गिलास लुमुलुमु धाःगु लखय् बागू चम्चा हिं तयाः त्वनादिसँ । बेकिङ पाउडर व कागति प्वाः स्याःगु लंकेगु व ग्यास मदयेकेगु निंतिं थ्व नं छगू प्रभावशाली उपाय खः । थुकिया निंतिं छिं छगू कप लखय् छगू चम्चा कागतिया रस व बागू चम्चा बेकिंग सोडा ल्वाकछ्यानादिसँ । जा नयेधुंकाः थ्व त्वनादिसँ, छाय्कि थुकिं कार्बनडाइअक्साइड दयेकेत ग्वाहालि याइ । गुकिं पाचन प्रक्रियायात सुविधाजनक दयेकाबी । त्रिफला हर्बल पाउडर त्रिफला प्वाःया ग्यासलिसे सामना यायेत नं तसकं सफल जू । थुकिया निंतिं ५–१० मिनेटया निंतिं ग्वाराग्वारा दाःगु लखय् थुकिया बागू चम्चा तयादिसँ । अले बहनी द्यने न्ह्यः थ्व त्वनादिसँ । थुकिया अप्वः मात्रा धाःसा काये मजिउ, मना वयेयः ।","August 18, 2018 08:12 AM"
https://nepalbhasatimes.com/12717,उसाँय,११३८ ञलागा चौथी,"सिसाबुसा नये, ल्वय् ख्यानाछ्वये","सिसाबुसा व तरकारिया झीगु पोषणय् तसकं महत्वपूर्ण योगदान दु । झीत मदयेकं मगाःगु भिटामिन्स, फाइबर व मेमेगु नं तःताजि हे पोषण तत्व थुकिं हे चूलाइगु खः । सिसाबुसा व तरकारी थिक्क मात्राय् नियमित नयेगु यानाच्वंपिंत ल्वय्लिसे ल्वायेगु क्षमताय् बृद्धि जुयावइ अले उमिगु स्वास्थ्य नं बांलानाच्वनी ।                                                         अंगूर, केरा, भुँइकटहर, सरिफा थेंज्याःगु सिसाबुसाय् १९–२४ प्रतिशत तक कार्बोहाइड्रेट दइ, गुगु झीगु नसा ज्वलनय् उर्जाया प्रमुख श्रोत खः । केरा मुख्यतः कार्बोहाइडेटया श्रोत खः । अं, लिचि, अंगूर, अनार, बय्लि व जामुन थेंज्याःगु सिसाबुसाय् उर्जा प्रशस्त मात्राय् दइ । विश्व न्यंकंभनंयापिं मनूतय्गु आहाराया थ्यंमथ्यं ९० प्रतिशत भिटामिन “सी” व ६० प्रतिशत भिटामिन “ए”या उपलब्धता सिसाबुसा व तरकारिया माध्यमं हे पूवनी । झीसं न्हिं न्हिं नयेगु नसाज्वलनय् सिसाबुसा व तरकारि मगात धाःसा थुकिया आपूर्ति नं मगानावनी, गुगु अनेतने ल्वयया कारण जूवनी । सिसाबुसाय् प्रोटिन भचा कम हे जक दइ । तर थुके दइगु सिट्रिक एसिड, टार्टरिक एसिड, कार्बनिक एसिडं नयेगु रुची दयेकाबीगु व नयागु चीज पचे यानाबीगु ज्याय् ग्वाहालि यानाच्वनी । सिसाबुसाय् दइगु फाइबर, प्रोटिन व इंजाइम्सं झीगु म्हय् तागत दयेकातयेत ग्वाहालि यानाच्वनी । प्रयोगं थ्व ख“ सीदये धुंकूगु दु कि सिसाबुसा न्हिं न्हिं नइपिं मनूतय्त मिनरल्स, थीथी खनिज पदार्थया कमी जुइमखु । लिसें हर्ट एटेक, क्यान्सर, मोतिबिन्दु, डायबिटिज व क्याल्सियमया कमी थेंज्याःगु ल्वचं नं थी फइमखु । केराः केराय् तसकं तागत दु । केराय् याउ“क पचे जुइगु कार्बोहाइड्रेट २७ प्रतिशत तक दइ । गुकिं पित्याः लंकेगु व तागत बीगु ज्याय् महत्वपूर्ण भूमिका म्हिती । केरा उर्जाया प्रमुख श्रोत खः । १०० ग्राम केराय् १० कि. क्यालोरी दइ । थ्व बाहेक थुकी भिटामिन “सी” व भिटामिन “ए” नं यक्व दु । कागति जातया सिसाबुसा ः कागति जातया सिसाबुसाय् कागति (लाइम व लेमन), सन्तरासि, मौसम थेंज्याःगु अनेतने फल वइ, गुकी चिनी व एस्कोर्बिक एसिड मुख्य पोषक तत्व खः । सन्तरासि थेंज्याःगु सिसाबुसाय् फाइबर, भिटामिन “सी”, भिटामिन “ए” क्याल्सियम फोस्फोरस, पोटासियम व भिटामिन “ए” दइ । आमाःसि ः गरीबतय्गु निंतिं स्याउ धकाः धयातःगु थ्व सिसाबुसाय् स्याउ स्वयां अप्वः पौष्टिक तत्व दु । थुकी भिटामिन “सी” यक्व हे दु । थुकी दइगु फाइबर (५.४) पेक्टिनं नयागु पचे यायेत ग्वाहालि याइ । आमाःसिइ भिटामिन “ए”, बी कम्प्लेक्स, भिटामिन “ई”, आइरन व क्याल्सियन नं दु । अम्बः ः अम्बः भिटामिन “सी” या मुख्य श्रोत खः । १०० ग्राम अम्बलय् ६०० मिलिग्राम भिटामिन “सी” दइ । थ्वयालिसें थुकी दइगु फाइबर (३.४ प्रतिशत) आइरन, क्याल्सियम व फस्फोरसं नं थुकियात महत्वपूर्ण दयेकी । यक्व हे ल्वय्या वासः यायेफुगु गुण थुकी दु । पाचनतन्त्र, स्ये“ व सासः सम्बन्धि ल्वय्यात अम्बलं वासःया रूपय् ज्या बिउ । बय्लि ः बय्लि (बय्सि)इ भिटामिन “बी”, भिटामिन “सी” व नियासिन दु । बय्लिइ स्याउइ स्वयां अप्वः प्रोटिन, फस्फोरस, क्याल्सियम, क्यारोटिन व भिटामिन “सी” दइ । थुकियात वासःया ब्वति कथं नं छ्यः । लिचि ः लिचि (लुचि) साप हे रसदार जुयाः साःगु सिसाबुसा खः । सामान्यतया थुकी ६० प्रतिशत रस, १९ प्रतिशत पु, अले १३ प्रतिशत खोला दइ । प्रति १०० ग्राम लिचिइ मुख्य यानाः चिनी (१०–२२ प्रतिशत), प्रोटिन (०.८ प्रतिशत), मिनरल्स (०.७ प्रतिशत) व भिटामिन “सी” ६४.७१ मिलिग्राम दइ । पाके जुइ धुंकूगु लिचिइ मुख्य यानाः क्याल्सियम व फस्फोरस थेंज्याःगु मिनरल्स नं दइ, गुकिं मानव पोषणय् प्रमुख योगदान बी । मेवा ः पाके जूगु मेवा भिटामिन “ए” व “बी” या प्रमुख स्रोत खः । थुकिया प्रति १०० ग्राम फलय् १७.५० मिग्रा भिटामिन “ए” थायमिन व राइबोफ्लेबिन ६१.८ मिग्रा. भिटामिन “सी” १.१२ मि.ग्रा. भिटामिन “ई” दइ । थुकिया लिसें कार्बोहाइड्रेट (९.८१ प्रतिशत) क्याल्सियम फस्फोरस व आइरन दइ । मेवाय् दइगु “पपेन” नांगु तत्वं नयागु पचे यायेत यक्व हे ग्वाहालि याः । लिसें थ्व वासः, छ्यंगू उद्योग व चुइंगम उद्योगयात नं तसकं ज्या वः । मेवा म्हासुगु रंगयागु जुइगु कारण उकी दइगु केरिका जेन्थिन खः । मेवां पाचनशक्ति बल्लाकी, कंब्जियत मजुइकी अले मिखाया ल्वय् व थ्व सम्बन्धि ल्वय् लंकेत नं थुकिं ग्वाहालि याइ । फ्वंसि ः फ्वंसि (कटहर) प्रोटीनया छगू मुख्य सोत खः, गुकी थ्यंमथ्यं २ प्रतिशत प्रोटीन दइ । लिसें थुकी १९–२४ प्रतिशत कार्बोहाइड्रेट व कुल ९४ कि. क्यालोरी ऊर्जा (प्रति १०० ग्राम फल) दइ । फ्वंसि पाके जूगु सिइ भिटामिन “ए” (२९७ ग्रा) व भिटामिन “सी” (७० मि.ग्रा.) दइ । थ्व भिटामिन “के”या प्रमुख स्रोत खः । थुकि थ्यंमथ्यं ४०० मि.ग्रा÷१००ग्रा भिटामिन “के” दइ । फ्वंसिपु नं तसकं तागत दुगु चीज खः । फ्वंसिपुइ प्रोटीन (७.५ ग्रा), कार्बोहाइड्रेट (३८.० ग्रा), फाइबर (१.५ ग्रा) मुख्यरूपं दयाच्वनी । लिसें थुकी क्याल्सियम, फस्फोरस, पोटाशियम नं गाक्क हे दु । जामुन ः थ्व न्हापानिसें दुगु सि खः । जामुनय् वासःया गुण नं दु । जामुनय् दइगु “एन्थोसायनिन” व “फिनोलिक्स” थुकियात तसकं महत्वपूर्ण दयेकाच्वंगु तत्व खः । थ्व सिया १०० ग्राम फलय् दइगु पोषणतत्व मध्ये क्यारोटीन (४८ गन) भिटामिन “सी” (१४.३ मि.ग्रा) व चिनी (१५.६ प्रतिशत) मुख्य खः । जामुनया सि व पु नितां डाइबिटीज, नुगल्वय् व स्ये“या ल्वय् लंकेत ज्या वः । अं ः सिसाबुसाया जुजु धकाः नांजाःगु सि अं संसारय् न्ह्याथासं लोकंह्वाः । अं ताजागु व फिनातःगु निगुलिं रूपयात छ्यलेगु याः । थ्व सिसाबुसाय् क्लोरोफिल, क्यारोटीन, एन्थोसायनिन व जेन्थेफिल दइ । पाके जुलकि थ्व सिइ क्लोरोफिलया मात्रा कम जुयावनी । अले क्यारोटिनाएड व एन्थोसायनिनया मात्रा अप्वयावइ । अंया फलय् एमिनो एसिड कार्बोहाइड्रेट, फेट्टी एसिड, मिनरल्स, कार्बनिक अम्ल व भिटामिन “ए” मुख्यरूपं दइ । अंया किसिम व अवस्थाया आधारय् प्रति १०० ग्राम फलय् १०–१७.५ मि.ग्रा. भिटामिन “सी” दइ । अथे हे भिटामिन “ए” (३८९४ क्ष्ग्÷१०० ग्राम) व भिटामिन “बी १” व “बी २” नं दइ । थ्व फलय् थीथी भिटामिनया मात्रा थुकिया किसिम, पाके जूगु अवस्था व सयेकूगु थाय् अनुसार पानाच्वनी । थ्व फलय् आइरन (१–३.२ मि. ग्रा.) क्याल्सियम (२० पम.ग्रा) व फस्फोरस (१०–३० मि.ग्रा) दइ । अं भिटामिन “सी”या न मुख्य स्रोत खः । थ्व बाहेक थुकी १०– २० प्रतिशत चिनी व १७ प्रतिशत तक कार्बोहाइड्रेट दइ । थुकि सिट्रिक एसिड व मोलिक एसिड नं दइ ।","September 29, 2018 02:10 AM"
https://nepalbhasatimes.com/13341,उसाँय,११३८ कौलाथ्व चौथी,चुकन्दरय् दुगु वासःया गुण,"चुकन्दर अलः रंगयागु छताजि फल खः । तःता हे गुण दुगु थ्व चुकन्दर अप्वःथें मनूतय्सं नये मययेकू । तर थुकिया रस त्वनेगु यात धाःसा हिइ हेमोग्लोबिनया मात्रा अप्वयावइ । चुकन्दरय् यक्व मात्राय् भिटामिन व मिनरल्स दइ, गुकिं हि सफा यायेगु ज्या याइ । थुकी दइगु एन्टिअक्सिडेन्ट तत्वं ल्वय्लिसे ल्वायेगु क्षमता दयेकाबी ।                                                         थ्व प्राकृतिक चिनिया स्रोत खः । थुकी आयरन, सोडियम, पोटासियम, फस्फोरस व मेमेगु महत्वपूर्ण भिटामिन नं दइ । चुकन्दर दुनें ठन्डि याइगु चीज खः । चुकन्दर नयेगु यातकि साहा साहा स्याःगु लनावनी । लीभरयात बल्लाकी । न्ह्यपुया निंतिं नं बांलाः । चुकन्दरयात तरकारि दयेकाः अथवा थुकियात कचिकं नं नयेफु, रस पिकयाः नं त्वनेफु । चुकन्दर यक्व कथं हे नयेगु याः । अप्वः थें थ्व सलादया रुपय् नयेगु याइ । अथे जुयाः लैं, गाजर, प्याज, गोलभ्यारा आदि थें हे चुकन्दरयात सलादय् दुथ्याकादिसँ । गनं गनं थासय् थ्व मनाः नयेगु चलन नं दु । अथे मनाः नयेबलय् थुकिया पोषकतत्व पाः जुइगुलिं कचिकं नयेगु हे बेस जुइ । दक्वं पोषकतत्व दुगु ह्याउँसे च्वंगु रस प्राप्त यायेत ताजागु चुकन्दर हे छ्यलादिसँ । बुकाः नयेगु खःसां नं ख्वला तुलामकासे व न्हिप्यं नं मध्यंसे उकिया प्राकृतिक अवस्थाय् हे बुकेगु यानादिसँ । अथे जुल धाःसा उकिया पोषकतत्व छतिं हे पाः जुइमखु । छगू अध्ययनं सिइदु कथं चुकन्दरयात माक्व स्वयां अप्वः बुकल कि थुकी दुगु क्यान्सरलिसे ल्वायेगु शक्ति मदयावनी । उकिं थ्व बुकेबलय् चिच्वःगु मिइ देछुनाः हे बुकेगु यायेमाः । चुकन्दरया फाइदा # चुकन्दर फोलेटया बांलाःगु स्रोत खः । अथे जूगुलिं हाइ ब्लड प्रेसरया ल्वगियात चुकन्दर व गाजरया रस छगू छगू कप, मेवा व सन्तरासिया रस बागू बागू कप ल्वाकछ्यानाः न्हिछिया दुने निक्वः यानाः त्वंकाबिल धाःसा फाइदा जुइ । # चुकन्दरया रस त्वन धाःसा त्यानुगु लनाः म्हय् फूर्ति थहां वइ । # एनीमिया (हि मगाइगु ल्वय्) जुल धाःसा सुथय् बहनी न्हिं छगू कप चुकन्दरया रस सेवन यात धाःसा यक्व हे फाइदा जुइ । # चुकन्दरया रस अथवा चुकन्दरयात लखय् दायेकाः उकिया सूप त्वन धाःसा पथरी पिहां वनी । थुकिया ३० ग्रामया मात्राय् न्हिं प्यक्वः छुं वा तक कयादिसँ । थुकिं लीभर मना वयाच्वंगु नं क्वलाकी । # चुकन्दरय् मिनरल सिलिका दइ, गुकिं क्याल्सियमया पूर्ति याइ । क्याल्सियम झीगु म्हयात मदयेक मगाःगु तत्व खः । क्याल्सियमं क्वँय् व वा बल्लाकी । म्हय् क्याल्सियम मगाः मजुइकेत चुकन्दरया जूस त्वनादिसँ । मस्तय्सं व ल्याय्म्ह ल्यासेतय्सं चुकन्दर काउँकाउँ न्ह्ययाः नयेमाः, थुकिं यानाः वा व गिजा बल्लानावइ । # चुकन्दरं कफ नायेकाः पिकयाहइगु जुयाः श्वासनलि सफा जुयाच्वनी । # चुकन्दरया हःयागु रसय् कस्ति ल्वाकछ्यानाः पानाबिल धाःस दाद वःगु व चासुगु लनावनी । # चुकन्दर नलकि साहा साहा स्याःगु लनावनी । # हाइपोग्लाइसीमिया (हिइ सुगर मगाइगु) चुकन्दर नलकि मजुयावनी । चुकन्दर प्राकतिक सुगरया बांलाःगु स्रोत खः । थुकी सोडियम, पोटासियम, फस्फोरस, क्याल्सियम, सल्फर, क्लोरिन, आयोडिन, आयरन, भिटामिन बी १, बी २ व सी दु । थुकी क्यालोरी तसकं कम जक दइ । # निगू चम्चा चुकन्दरया रसय् छगू चम्चा कस्ति ल्वाकछ्यानाः न्हिं न्हिं त्वनेगु यानाच्वन धाःसा प्वाथय् ग्यास थहां वइगु समस्यां मुक्त जुइ । # चुकन्दरय् यक्व फाइबर दइगु जुयाः प्वाःलिसे सम्बन्धित समस्या ज्यनावनी । थ्व न्हिं न्हिं नल धाःसा प्वाः सफा जुयाच्वनी, टक्सिन दक्व पिहां वनी । # प्वाःया थीथी ल्वय् लंकेत चुकन्दरया गुण तसकं ज्या वःगु साबित जुइ । निगू चम्चा चुकन्दरया रसय् छगू चम्चा कागतिया रस ल्वाकछ्यानाः न्हियान्हिथं त्वनादिसँ । थुकिं बान्ता जूगु, छ्वाल्लुक झारा जूगु, आउँ, लीभर इन्फेक्सन आदि ल्वय्यात फाइदा याइ । # मिसातय्गु निंतिं चुकन्दर गुगुं बरदान स्वयां कम मजू । चुकन्दरय् फोलिक एसिड दइ, गुकिं प्वाथय् दुपिं मिसातय्त व प्वाथय् च्वंम्ह मचायात फाइदा याइ । चुकन्दरं मचा बुइगु ब्यथा जुइबलय् ऊर्जा नं बी । # थीमज्यू जुइबलय् प्वाः स्याइगु व थीमज्यू इलय् इलय् मजुइगु जुयाच्वन धाःसा चुकन्दर न्हिं न्हिं नयाबीगु यायेमाः, फाइदा जुइ । चुकन्दरं हि अप्वः दयेकाबी । थुकिया रसं मचाया मांयाके दुरु खानावइ, गुकिं यानाः वं थः मचायात गाक्क दुरु त्वंकेफइ । # महिनावारी, भुयु कुहां वइगु व च्व फायेगु अंगय् जुइगु थीथी ल्वचय् गाजरया रस व चुकन्दरया रस ल्वाकछ्यानाः न्हिं निक्वः त्वंकादिसँ । थुकिं यानाः मिसातय्गु उगु ल्वय् लनावनी । # पुलांगु घाः व हां न्याःथाय् चुकन्दरया रस पानादिसँ, फाइदा जुइ । # चुकन्दरया हः निनाः मर्के जूगु थासय् पानाः पट्टि चिनाबिल धाःसा मर्के जूगु जियावनी । # कासामित व ब्वाँय् वनीपिंत अक्सर चुकन्दरया रस त्वनेगु सल्हा बीगु याइ । छाय्कि थुकिं मांसपेशीयात अक्सिजनया छ्यलाबुला प्रभावकारी ढंगं यायेगु क्षमता अप्वयेका बी । लिसें म्हयात सह यायेगु शक्ति नं अप्वयेकाबी । # म्हासु ल्वय् जूपिंत नं चुकन्दरं फाइदा याः । म्हासु ल्वय्या ल्वगियात चुकन्दरया रस छगू छगू कप न्हिं प्यक्वः बियादिसँ । # छगू अध्ययनं सिइदु कथं चुकन्दरय् दुगु पोटासियमं म्हयात न्हियान्हिथंया पोषण बीत ग्वाहालि याइसा थुकी दुगु क्लोरिनं लीभर व किड्नी सफा यायेत ग्वाहालि यानाच्वंगु दइ । # चुकन्दरं सनबर्न अर्थात छाःगु निभालं यानाः क्वःगु छ्यंगूयात फाइदा याइ । चुकन्दरया रसय् कपाय् थुनाः निभालं क्वःगु भागय् पानादिसँ । # छ्यनय् तुँचा दाल धाःसा चुकन्दरया रसय् भेनेगर ल्वाकछ्यानाः छ्यनय् पानादिसँ, छुं न्हि लिपा हे तुँचा मदयावनी । # नेचुरल पिंक लुक (गुलाफि छ्यंगू) दयेकेगु खःसा चुकन्दर तानाः ल्हातं तीजक ज्वनाः ख्वालय् बुलादिसँ । # न्हिं छगू गिलास चुकन्दरया रस त्वनेगु वा १५० ग्राम चुकन्दर नयेगु यानाच्वन धाःसा लुसि त्वःधुलीगु, ब्वलावइगु, रंग वनीगु व ख्वातुइगु मजुयावनी । # ख्वालय् स्यःकै, पलः वा हाकुक चातः वयाच्वंगु दुसा चुकन्दर व गोलभ्याराया रस बागू बागू कप व छगू गिलास गाजरया रस ल्वाकछ्यानाः त्वन धाःसा थ्व दक्वं कथंया छ्यंगूया ल्वय् मजुयावनी । # चुकन्दर व गोलभ्याराया रस छगू छगू कपय् निगू चम्चा हलूपालुया रस अथवा छगू चम्चा हलूचुं ल्वाकछ्यानाः सुथय् बहनी झिंन्यान्हु तक त्वनाबिल धाःसा छ्यंगूया रंग तुइसे च्वंक यचुयावइ । सावधानी १) चुकन्दरया जूस सदां छुं मेगु तरकारि वा फल गथेकि गाजर, स्याउ, अनार आदिया जूसलिसे ल्वाकछ्यानाः त्वनेमाः । चुकन्दरया जूस स्वकं त्वन धाःसा भोकल कर्डय् क्षणिक समस्या वयेफु । २) चुकन्दरया जूस बहनी त्वने मजिउ । जूस त्वनेगु खःसा न्हिनय् हे त्वनेमाः ।  जूस दयेकेगु विधि # दकलय् न्हापां चुकन्दरयात यचुगु लखं सफा यानादिसँ । वयां लिपा लैं चुलेगुलिइ चुलाः चुकन्दरयात तिस्सिनाः जूस पिकयादिसँ । अथे मखुसा चुकन्दरयात चिचिकुक तानाः जूसर मिक्सरय् निनादिसँ, अले छालनीइ तयाः छानय् यानादिसँ । # थुकी बागू चम्चा कागतिया रस वा पालुया रस संकादिसँ । # थुकथं हे मेमेगु तरकारि वा फलया जूस पिकयाः थुकी ल्वाकछ्यानाः त्वनादिसँ । एजेन्सीया ग्वाहालिं निरा महर्जन","October 13, 2018 02:10 AM"
https://nepalbhasatimes.com/18416,उसाँय,  ,पिपीया गुण,"पिपी छताजि वासःमा खः । थुकी यक्व हे वासःया गुण दु । छितः छुं कथंया ज्वर वयाच्वंगु दुसा ज्वर क्वकायेगु थ्व रामवाण वासः खः । लिभर खराब जुल, नयेगु रुचि मदयाच्वन, अप्वः ल्ह्वन वा छुं कथं म्हय् गनं स्यानाच्वन धाःसां नं थुकिं वासःया ज्या बिउ ।  फाइदा १) मिसातय् थीमज्यू बांलाक मजुयाच्वन धाःसा पिपी व पिलामूल (पिपीया हा) छगूत्या छगूत्या ग्राम ल्वाकछ्यानाः उकिया काढा दायेकाः त्वनाबीगु यायेमाः । थुकिं स्याः नं क्वलाकी थीमज्यू नं बांलाक जुइ । थुकिं गरम यायेयःगुलिं गर्मी महिनाय् भचा कम मात्राय् जक कायेगु यायेमाः ।                                                         २) पिपीया पाउडर सियाः नस काल धाःसा छ्यं स्याःगु, सेखं चाःगु लनी । ३) कफ ब्वला वयेकीगु न्ह्यागु वासलय् नं पिपी तयातःगु दइ । छगू ग्राम पिपीया पाउडरयात दुरुलिसे बहनी द्यने न्ह्यः कायेगु यात धाःसा न्ह्यः क्वातुक्क वइ, कफ नं ब्वलावइ । दम थहां वयाच्वंगु दुसा निगू ग्राम पिपीया पाउडर कस्तिलिसे कायेमाः, छुं ईया दुने कफ मदयावनी । ४) पिपी नचुक निनाः उकी साघ्यः तयाः धुपाँय् थें निलादिसँ, अले उकिया कुँयात न्ह्यागुसां छगः चायागु थलय् तयाः उकिया अजः दयेकादिसँ । उगु अजः सँकां (रतन्धो)या ल्वगियात उइकाबिल धाःसा छुं न्हि लिपा हे ल्वय् लनावनी, मिखा त्यय्लानावइ । ५) पिपीया पाउडरयात कस्तिलिसे फ्ययेगु यात धाःसा सः सुयाच्वंगु चालावइ । ६) नुगःस्यँेसम्बन्धि ल्वचय् पिपी व सकुमेल छगू छगू ग्राम दुरुलिसे कयादिसँ, अथवा दुरुइ दायेकाः कयादिसँ । ७) मस्तय् वा बुयावइगु इलय् पिपी निनाः कस्तिलिसे फ्ययेकाबिल धाःसा वा अःपुक हे पिहां वइ । ८) प्वाः स्यात धाःसा पिपीया पाउडर छगू ग्राम कस्तिलिसे फ्ययादिसँ । ९) ५ ग्राम पिपी व १ ग्राम पिपलामूलया काढा दायेकाः त्वनकि माक्व स्वयां अप्वः ल्ह्वनेगु कम जुइ । १०) लीभर बढय् जुल धाःसा ५ ग्राम पिपी व १ ग्राम पिपलामूल ल्वाकछ्यानाः कयादिसँ, थुकिं स्याःगु नं क्वलाइ ।  ","March 01, 2019 09:30 AM"
https://nepalbhasatimes.com/18414,उसाँय,  ,जँ स्याइगु छुं छुं कारण,"‘जँ स्याइगु’ छगू अज्याःगु खँग्वः खः, गुगु न्ह्याम्हेसिया छेँय् नं अःपुक हे न्यने दयाच्वनी । थ्व समस्या संसारन्यंकभनं न्यना वनाच्वंगु दु । खला आपाः थें उमेर वनेधुंकूपिंत जुइगु समस्या खः थ्व । अय्नं खराब जीवनशैलीं यानाः थ्व न्ह्यागु उमेरयापिंत नं जुइगु जुयावःगु दु ।                                                         अपच व अल्सर खला अपच व प्वाःया अल्सरं स्याइगु धयागु प्वाःया च्वय्या भागया दथुइलाक खः, तर गबलें गबलें थुकिं जन्हुफाःया दथुइ लाक नं स्याकाबी यः । झ्यातुगु व दा यक्व दुगु नसा पचय् मजूगुलिं यानाः थ्व स्याइगु अझ अप्वः चर्को जुइफु । थुकिं बचय् जुइगु खःसा छिं थःगु जीवनशैलिइ हिउपाः हयेमाली । यदि छि अपच व प्वाःया अल्सरपाखें पीडित खःसा थःगु नसात्वँसाय् ध्यान बियादिसँ, तनावयात तापाकादिसँ । थुकिया निंतिं अय्लाः व चुरोटया मात्रा नं कम यायेमाली । आकाझाकां क्वछुइगु व फहिलेगु आकाझाकां क्वछुइगु व फहिलेगु यातकि नं तसकं जँ स्यायेफु । वार्मअप मयासे कसरत यायेगु यदि छिं थःगु म्हयात वार्मअप मयासे छथुं कसरत यानादिल धाःसा कमजोर मांसपेशी दक्वं न्यली । यदि छि दंदं लिपा आकाझाकां छन्हु कररत यानादिल, तरकारि पीत चा क्वानादिल, अथवा टेनिसया छगू जोरदार कासा म्हितादिल धाःसा छितः जँयागु छुं नं समस्या जुइफु, छाय्कि कसरतया अभावय् छिगु मांसपेशी छ्वालुयाच्वने धुंकी । झ्यातुगु सामान ल्ह्वनेगु गबलें नं छिं झ्यातुगु सामान ल्ह्वनादिल धाःसा जँय् आकाझाकां दबाब आपाः लाःवनी । यदि जँ न्हापा हे स्यानाच्वंगु दुगु खःसा ला झन् हे समस्या तच्वइ । अले उकिं यानाः जँयात अप्वः हे नोक्सान याइ । ल्ह्वन कि छि अप्वः ल्ह्वनकि छिगु सतबत क्वँचय् लगातार दबाब लानाच्वनी । प्वाथय् दुपिं मिसातय् नं अप्वः थें जँ स्याइ, गुगु कि अन्तिम महिनाय् वयाः झन् तच्वइ । गलत पोस्चर यदि छिं गलत तरिकां दने फ्यतुइगु यानादिल धाःसा लिपा वइगु छुं दँय् छिगु सतबत क्वँय्लिसे स्वापू दुगु अनेतने समस्याया सामना यायेमाली । थुकिं छिगु म्हया ढाँचा हे स्यनेफु । क्वँय्, साहा व मांसपेशीत कमजोर जुयाः मेमेगु क्वँय्, साहा व मांसपेशीइ बांमलाक असर लाकी, गुकिं यानाः व दक्व कमजोर जुयावनी । दुर्घटनाय् लात धाःसा यदि छिं सुं दुर्घटनाय् लाःम्ह मनू खन, अले वयागु गःपतय् तसकं स्यानाच्वंगु दु व ल्हाःतुति नं याताप्याता वनाच्वंगु दु धयागु खःसा सम्भव दु वयागु सतबत क्वँय् त्वःधुल खइ । थथे जूम्ह मनूयात संके मजिउ । थुकिं यानाः सतबत क्वँचय् नोक्सान जुइफु । ल्वगियात सदांया लागी आचाकलिं गायेफु वा सिना हे वनेफु । थज्याःबलय् एम्बुलेन्स सःताः ल्वगियात तुरुन्त अस्पताल यंकेमाः, गन वयागु एक्सरे जुइफइ । थथे यंकेबलय् सतबत क्वँय् मसनीकथं ग्वारातुइकाः यंकेमाः । मिसातय् जँ स्याइगु लय्लय्पतिकं तन्तु मचाछेँ (पाठेघर)या दुने हार्मोनया लिसेलिसें ब्वलनी । यदि उपिं ख्येँ संसेचित जुइमफुत धाःसा थुकिं लाइनिंग गुइ, अले मचाछें ब्लीडिङ्ग जुयावइ, गुकियात थीमज्यू जूगु धाइगु खः । यदि थीमज्यू जुइबलय् छुं कथंया पंगः वल धाःसा जँ स्याइ । सामान्यतयाः मचाछेँ प्वाःया क्वय्या भागय् दइ । मांसपेशी व लिगामेन्टया जालं थुकियात सहारा बी । यदि तःम्ह मचा बुइकूगुलिं अथवा मेगु छुं कारणं थ्व सहारा कमजोर जुल धाःसां नं जँ स्यायेगु शुरु जुयावइ ।  ","March 01, 2019 09:00 AM"
https://nepalbhasatimes.com/18415,उसाँय,  ,किसमिसया लखं याइगु फाइदा,"किसमिस चिकिचाग्वःगु जुइ, तर थुकिं पोषण यक्व बी । किसिमिसय् आइरन, भिटामिन व पोटासियम दइ । थुकिं पोषक तत्व बाहेक किसमिस कार्बोहाइड्रेट नं बांलाःगु स्रोत खः । किसमिसया स्वास्थय लाभय् कब्जियत, एनिमिया, ज्वर व यौन ल्वय्या उपचार दुथ्याः ।                                                         थ्व स्वस्थ तौलय् ग्वाहालि यायेत व मिखा वा क्वँय्या स्वास्थ्यय् उकिया सकारात्मक प्रभावया निंतिं नं म्हसिउ । गथे किसमिसं झीत स्वस्थ्य याना तयेत ग्वाहालि याइगु खः अथेहे किसिमिस लखं नं उलि हे फाइदा याः । कब्जियत कब्जियत व पाचन सम्बन्धि समस्यां मुक्त जुइ किसमिसया लः यक्व हे ज्या वः । कब्जियत छगू अज्याःगु समस्या खः, गुकिं पीडित व्यक्तिया पाचनतन्त्र खराब यानाबी । थज्याःगु स्थितिइ वं न्ह्यागु नःसां पचय् यायेफइमखु । कब्जियत लंकेत किसमिसया लः न्हिंन्हिं सुथय् सेवन यायेमाः । थुकिं एसिडिटी व त्यानुइगु समस्या नं मजुइकाबी । ला हय्हय् कुनीगु ला हय्हय् कुनीगु अप्वः जुलकि ख्वालय् चमक धयागु हे मदयावनी । थ्व उमेर थहां थहां वंलिसे अप्वयावइगु खः । थथे मजुइकेगु खःसा किसमिस लःया सेवन यानादिसँ । थुकी दुगु फ्लेवेनाइड्स एन्टि अक्सिडेन्ट ला हय्हय् कुनीगुयात तीव्र गतिं कम यानायंकी । हि सफा यायेत थौंकन्हय् झी गज्याःगु लाइफस्टालय् म्वानाच्वनागु खः, उकिं यानाः हि अशुद्ध जुइगु समस्यालिसे सामना यायेमाली । हि सफा यायेत खला तःता कथंयागु घरेलु उपचार दु, किसमिसया लः उपिं हे उपचार मध्ये छगू खः । किसमिसया लखं हि सफा यायेत यक्व हे ग्वाहालि याः । कोलेस्ट्रोल व ट्राइग्लिसेराइड्स हिइ कोलेस्ट्रोलया सन्तुलन स्यनकि झीसं तःताकथंया हे स्वास्थ्य समस्याया सामना यायेमाली । कोलेस्ट्रोलया तप्यंक स्वापू झीगु नुगःस्येँलिसे दु । यक्व पुकातःगु, फास्टफुड, दाः दुगु नसाज्वलं आदि नयेगु व व्यायाम व शारीरिक परिश्रम मयायेगु जुलकि हिइ कोलेस्ट्रोलया सन्तुलन स्यनी । किसमिसया लखं कोलेस्ट्रोलया स्तरयात सामान्य यायेत ग्वाहालि याइ । थुकिं म्हय् ट्राइग्लिसेराइड्सया स्तर कम यायेत ग्वाहालि याइ । थ्व हिइ दइगु चिल्लोया छगू प्रकार खः, गुकिं म्हय् चिल्लो थ्यंकाः उकियात मुंकेगु ज्या याइ । छितः कनेकि अप्वःगु कोलेस्ट्रोलया लिसेलिसें ट्राइग्लिसेराइड्सया स्वापू म्हय् अवरुद्ध जुयाच्वंगु हिनू, हर्ट अटाय्कया स्ट्रोक व एक्युट प्यांक्रियाटिसया खतरा जुइगुलिसे दु । लीभर लीभर (स्येँ) झीगु तसकं महत्वपूर्ण अंगमध्ये छगू खः । यदि लीभर खराब जुल धाःसा छिं तःता हे ततःधंगु ल्वय्लिसे सामान यायेमाली । लीभरयात स्वस्थ यानातयेत दकलय् जरुरी चीज खः कि छिं छगू स्वस्थ जीवनशैली नालादिसँ । थ्व बाहेक नियमित रुपं किसमिसया लः त्वनेगु यानाच्वन धाःसा नं लीभर बल्लानाच्वनी । अले थुकी मेटाबोलिज्मया स्तर कन्ट्रोल यानातयेत नं ग्वाहालि याइ ।","March 01, 2019 09:15 AM"
https://nepalbhasatimes.com/13029,उसाँय,११३८ ञलागा द्वादशी ,पालु कचिकं नयाया फाइदा,"पालु दकलय् निंगु व साःगु मसला मध्ये छता खः । थ्व थीथी पोषक तत्व व बायोएक्टिभ कम्पाउन्डं जायाच्वंगु दु, गुकिया छिगु म्ह व न्ह्यपुइ शक्तिशाली प्रभाव लाइ । कचिगु पालु नयेगु बारे खँ ल्हायेगु खःसा थ्व वाक्की लिसे ल्वायेत, मनावःगुलिसे ल्वायेत, अस्टियोआर्थराइटिस पाखें राहत कायेत, आतापुतियागु स्वास्थया समर्थन यायेत व क्यान्सरयात पनेत ग्वाहालि याइगु चीज खः धकाः धायेफु ।                                                         पालु छु खः ? पालु छताजि रुट भेजिटेबल खः, गुगु छताजि मसला व स्वस्थ नसाज्वलंया रुपय् थीथी सांस्कृतिक व्यंजनय् खनेदयेकः वयाच्वंगु दु । परम्परागत रुपं पालुया छ्यलाबुला निम्नस्तरयागु वाक्की व इकुइगुया उपचारय् छ्यलीगु खः । छितः थ्व खँ नं कनाबी कि द्वलंद्वः दँ न्ह्यवंनिसें पालु नसा व वासः नितांया रुपय् छ्यला वयाच्वंगु दु । कचिगु पालु नयाया फाइदा वाक्कीया विरुद्ध ज्या याइ ः  वाक्कीया विरुद्ध पालु तसकं हे प्रभावकारी जू । वाक्कीया निंतिं, परम्परागत उपचारया निंतिं हर्बल उपचारं निसें कयाः थीथी औपचारिक वासः तकं पालुया थीथी कथंया उत्पादनय् छ्यलेगु याइ । प्वाथय् दइबलय् वइगु वाक्की, गथेकि मर्निङ सिकनेसया खँ वलकि थ्व दकलय् प्रभावकारी जुइफु । कागति व पालु तयाः दयेकातःगु च्यां छितः वाक्कीया समस्यां मुक्त यायेत ग्वाहालि याइ । मांसपेशीया स्याःलिसे ल्वाइ पालु ः पालुइ दुथ्यानाच्वंगु सूक्ष्म पोषक तत्वं मांसपेशीइ सकारात्मक प्रभाव लाइ । अले रिकभरिइ सुधार यायेफइ । पालु मांसपेशीया स्याः विरुद्ध प्रभावकारी वासःया रुपय् ज्या वइ । यद्यपि पालुया तुरन्त प्रभाव लाइमखु, तर मांसपेशी स्याःया न्हिं न्हिंया प्रगतियात कम यायेत थ्व प्रभावकारी जुइफु । एन्टि इन्फ्लेमेटरी प्रभाव ः अस्टियोआर्थराइटिस छताजि न्ह्याम्हेसितं हे जुइफुगु स्वास्थ्य समस्या खः । थुकी जोर्नीया अपघटन (degeneration of the joints) दुथ्याइ, गुकिं जोर्नी स्याइगु व छाइगु थेंज्याःगु लक्षण खनेदइ । छुं छुं अध्ययन दु, गुगु कचिगु पालुया एन्टि इन्फ्लामेटरी प्रभावया कारणं अष्टियोआर्थराइटिसया थीथी लक्षणयात कम यायेत प्रभावकारी जुल । इन्फेक्सनलिसे ल्वाइ पालु ः पालुइ दुगु बायोएक्टिभ कम्पाउन्डं इन्फेक्सनया खतरायात कम यायेत ग्वाहालि याइ । धाथें ला कचिगु पालुं गुलिखे अलग अलग प्रकारयापिं जीवाणुतय्गु विकासयात पनेफु । थ्व पेरियोडोन्टाइटिस थेंज्याःगु गिजाय् मनावइगु सम्बन्धि ल्वय्लिसे स्वानाच्वंगु म्हुतुया ब्याक्टेरियाया विरुद्ध तसकं प्रभावकारि जू । न्ह्यपुया लागी नं बांलाः पालु ः अक्सिडेन्टिभ तनाव व क्रोनिक एन्फ्लेमेसनं एजिंगया प्रक्रिया याकनं याकनं न्ह्याकाबीफु । थ्व अल्जाइमर ल्वय् व आयु लिसे सम्बन्धित संज्ञानात्मक गिरावटया प्रमुख कारण मध्ये छता नालातःगु दु । जनावरतय् दथुइ यानास्वःगु छुं छुं अध्ययनं सिइदत कि पालुइ एन्टिअक्सिडेन्ट व बायोएक्टिभ कम्पाउन्डं न्ह्यपुइ जुइगु मनावइगु प्रक्रियायात पनेफु । थीथी अध्ययनं सिइदत कि पालुं न्ह्यपुया आयुलिसे सम्बन्धित क्षतिया विरुद्ध रक्षा यायेफु । थुकिं जिथिपिं मिसातय्गु ब्रेन फंक्सनय् नं सुधार यायेफु । अल्जाइमर ल्वय्लिसे स्वानाच्वंगु थीथी खतरायात अःपुक सुधार यायेगुया लिसे पालुं स्वस्थ मनूतय्गु मेमोरिइ नं सक्रिय रुपं सुधार यायेफु ।","October 06, 2018 01:45 AM"
https://nepalbhasatimes.com/13030,उसाँय,११३८ ञलागा द्वादशी ,वा म्हासुइगु न्यागू कारण,"चिकित्सकीय व मौखिक स्वास्थ्य छिगु समग्र स्वास्थ्य व कल्याणया छगू अनिवार्य भाग खः । म्हुतु स्वच्छ मजुलकि क्याभिटि व गिजाया ल्वय् जुइफु थ्व चीज नुगःल्वय् क्यान्सर व डायबिटिजलिसे नं स्वानाच्वंगु दु । झासँ, झीसं सीके उगु न्यागू कारण, गुकिं वायात म्हासुकाबी ।                                                         यक्व च्या कफि त्वनादीमते छिं सिउ ला, छिगु प्रत्येक दिन मौखिक हेरचाह व दिनचर्या नं वा म्हासुइगुया कारण जुइफु । वायात म्हासुइगु पाखें पनेत छिं म्हुतुया सुसाःकुसालय् ध्यान बीमाः । यक्व च्या कफि त्वनेगु यातकि व पाउँसि व पाउँगु तरकारि नलकि नं वा म्हासुइ । वा न्याक्क चुलादीमते वा न्याक्क न्याक्क ब्रशं क्वत्यलाः चुलेगु यातकि छिगु इनामेलय् बांमलाःगु लिच्वः लाइ व सालुया वनेफु । थुकिं वायागु द्यःनेया छबःयात नोक्सान यानाः वायात म्हासुकाबी फु । फ्लसिंग नं आवश्यक न्हिछिया निक्वः थःगु वाय् ब्रशिंग यायेगुया नापनापं फ्लसिंग नं वायात स्वस्थ यानातयेत छगू तसकं बांलाःगु उपाय खः । यदि छिं फ्लशिंग याना मदिल धाःसा थुकिं यानाः इनामेलय् प्लाकया फी थाइ, लिसें ब्याक्टेरियाया हमला जुइगु व वा म्हासुइगु खतरा नं अप्वयावइ । माउथवास माउथवास छ्यले न्ह्यः निक्वः बिचाः यानादिसँ । यदि छिं अप्वः माउथवास छ्यलेगु यानाच्वनादियागु दुसा थुकिं वाय् समस्या वयेफु । माउथवासं इनामेलयात नष्ट यायेफु । अले छिगु वायात म्हासुकाबीफु । ब्रशया छ्यलाबुला ब्रश न्ह्याबलें नं नायुगु हे छ्यलादिसँ । ब्रश यायेबलय् नं थ्व खँय् ध्यान बियादिसँ कि वाय् न्याक्क चुला मदिसे नाइक बुलाः जक दिसँ, थ्व बाहेक ब्रश यायेगु पाय्छि तरिका नं सियकातयेमाः । थुकिया निंतिं छिं वायाम्ह डाक्टरया सल्हा कयादिसँ ।","October 06, 2018 02:00 AM"
https://nepalbhasatimes.com/18674,उसाँय,  ,हिं यक्व हे ल्वय्या वासः,"हिं धयागु गुगुं सिसाबुसा वा स्वां मखु । थ्व छताजि सिमां पिहां वइगु स्वाल्यां च्वंगु ति खः । थुकिया मा ५ निसें ९ फीट तक तजाः जुइ । थुकिया हः २ फीट ताःहाकः जुइ । हिं नसाज्वलंया सवाः साकेत व नस्वाकेत छ्यलीगु खः । तर हिं मसला जक मखु, छताजि वासः नं खः । हिं प्वाःया निंतिं ला रामबाण हे भाःपियातःगु दु । आयुर्वेद विशेषज्ञतय्गु धापू कथं हिं गरम याइगु व हि सफा याइगु वासः नं खः ।  हिंया मेमेगु वासः गुण थुकथं दु–  #  प्वाथय् ग्यास थहां वयाच्वन धाःसा केँ अथवा तरकारिइ हिं क्वयेकादिसँ ।                                                         #  प्वाथय् फसं दन धाःसा हिं सियाः उकी बेय्चि ल्वाकछ्यानाः निनाः लुमुलुमु धाःगु लःलिसे सेवन यानादिसँ । वायु सच्चे जुइ । #  कब्जियत जुयाच्वंगु दुसा हिंयात चुं यानाः नयेगु सोडा भतिचा ल्वाकछ्यानाः भ्वाःतिनादिसँ, फाइदा जुइ । #  नयागु पचय् मजुयाच्वन धाःसा हिं छकूचा, सिंचि व जीलिसे निनाः लुमुलुमु धाःगु लःलिसे भ्वाःतिनादिसँ, नयागु पचय् जुइ । थुकिया निंतिं हिं २०० मि.ग्रा।, सिंचि ५०० मि.ग्रा. व जी १ ग्राम कयाः निनादिसँ । #  प्वाथय् अपचया समस्या दुसा चिधंगु चम्चां छगू चम्चा हिंग्वास्टक चूर्ण घ्यः व जालिसे सेवन यानादिसँ, अपच मजुयावनी । #  हिंग्वास्टक चूर्ण अथे ला बजारय् न्यायेगु दु, अथे नं छिं थम्हं दयेकादीगु खःसा थुकथं दयेकादिसँ– सुंपालु, मलय्, पिपी, इमू, सिंचि, जी, हजी– थ्व सकतां २०–२० ग्राम कयादिसँ, थुकियात नचुक निनादिसँ, अले यचुगु काप छकू कयाः छानय् यानादिसँ । वयां लिपा घ्यलय् सियागु हिंया चुं ५ भाग कयाः थुगु चूर्णय् बांलाक ल्वाकछ्यानादिसँ, अले छगः सफागु व पुसा दुगु खाःया सिसिइ तयातइदिसँ । थुगु चूर्ण ३÷३ ग्रामया मात्राय् क्वाःलखय् भपियादिसँ । मस्तय्त जूसा १ निसें २ ग्राम जक दःसा गाः । यदि प्वाः स्यात अथवा अपच जुयाः झारा जुल धाःसा थुगु मात्रालिसे ५०० मिग्रा शंखभष्म नं ल्वाकछ्यानादिसँ । लहिस्टिरिया जुयाः बेहोस जूम्ह ल्वगियात हिं नतुंकाबिल कि व याकनं हे होसय् वइ । वयां लिपा वयात हिं छकूचा नकाबिल धाःसा याकनं हे सामान्य अवस्थाय् लिहां वइ । #  म्हय् गनं कँथं सुयाः कं दुने थ्यंक हे दुहां वन धाःसा हिं लखय् संकाः उगु थासय् जायेकाबिल धाःसा भतिचा जायेवं हे कं थःथम्हं तुं पिहां वइ । #  लो ब्लडप्रेसरया ल्वगितय्त हिंया सेवनं फाइदा याइ । #  हिं नयेगु यातकि कब्जियत लनी, अले आतापुतिया क्रियाशिलता अप्वइ । #  हिंया सेवनं छाति स्याःगु, श्वास रोग, आतापुतिया कीत, कफ व आतापुतिया ल्वय् लनावनी । #  प्यारालाइसिसय् नं हिं तयाः दयेकातःगु वासः छ्यलेगु याइ । #  यदि प्वाः स्यानाच्वंगु ग्यास पिहां वयेमफयाः खः धयागु खःसा २ ग्राम हिं बागू लीटर लखय् दायेकादिसँ । प्यब्वय् स्वब्व लः सुपाः वनकि ल्ह्वनाः लुमुलुमु जक धाःनिबलय् ल्वगियात त्वंकादिसँ, फाइदा जुइ । #  आउँ जुयाच्वन धाःसा हिं छकूचा ताजा धौ (पाउँ मजूगु) लिसे ल्वाकछ्यानाः सेवन यानाबिल धाःसा याकनं हे बांलाःगु प्रभाव खनेदयावइ । #  पुलि स्यानाच्वन धाःसा हिं लखय् तयाः नचुक निनाः लेप तयादिसँ, पुलि स्याःगु लनावनी । #  वा स्यात धाःसा हिं छकूचा लखय् दायेकाः उगु लखं कुल्ला यानादिसँ, वा स्याःगु तुरुन्त हे लनावनी । किलं नःगु फ्वाकागु वाय् हिं छकूचा जायेकाबिल धाःसा वा स्याःगु लनी । थ्व छ्यले न्ह्यः हिंयात भचा क्वाके निं माः । #  ख्वाउँ चायाः छ्यं स्यात धाःसा क्वालखय् हिं संकाः कपालय् लेप तयादिसँ, स्याःगु लनावनी । बागः कपाः स्याइगु –माइग्रेन) हिंयात लखय् संकाः न्हासय् उकिया फुति तिकिनंकेगु व नतुनेगु यात धाःसा बागः कपाः स्याःगु लनी । थ्व प्रयोग सुथय् निभाः लुइ न्ह्यः हे यायेमाः । #  सः सुत धाःसा ग्वाराग्वारा दाःगु क्वाःलखय् हिं छकूचा कुर्काः गलल गलल यानादिसँ, सः चालावइ । #  न्हाय्पं स्यात धाःसा हिंयात हाम्वःचिकनय् दायेकाः उगु चिकंयात छानय् यानाः न्ह्यागुसां छगः सफागु सिसिइ सुरक्षित यानादिसँ । थुगु चिकंया छफुति निफुति सुथय् व बहनी मदिक फाइदा मजूतले न्हाय्पनय् तयादिसँ, अले सफागु कपासं न्हाय्पं सफा यानादिसँ । #  म्हय् बल थकायेत वा कमजोरी मजुइकेत सियातःगु हिं, पिपी, सुंपालु व मलय् उति उति हे मात्राय् कयाः निनादिसँ । न्हिं न्हिं सुथय् व बहनी छगू चम्चाया प्यब्वय् छब्व चूर्ण क्वाःलःलिसे सेवन यानादिसँ । #  महिनावारीया समस्याय् हिंया सेवन यायेगु यातकि मिसातय्गु मचाछेँ कय्कुनी, अले थीमजिउ जुइगु बांलाक खोले जुइ । प्वाः स्याःगु नं लनी । #  प्वाः स्याइगु, ग्यास थहां वइगु, धक्काः वइगु आदि कष्टय् हिंयात लखय् संकाः त्यपुचाया जःखः लेप तयाबीगु, अले घ्यलय् सियातःगु हिं कस्तिइ ल्वाकछ्यानाः अथवा मेगु छुं तरकारि वा फललिसे सेवन यात धाःसा लाभ जुइ । #  सेखं चायेवं हे कफ थात धाःसा हिंया सेवनं इन्फेक्सनयात तुरुन्त हे खतम याइ । थुकिया निंतिं बागू चम्चा हिं पाउडरय् बागू चम्चा सुंपालुया पाउडर ल्वाकछ्यानादिसँ, अले उकी निगू चम्चा कस्ति ल्वाकछ्यानाः थुकिया सेवन न्हिछि तक भति भति यानाः पलख पलख जायेकाः यायेगु यानाच्वनादिसँ । #  कफ यक्व हे थात अथवा सुख्खा मुसु वल धाःसा बागू चम्चा पालुतिइ बागू चम्चा हिं व छगू चम्चा कस्ति ल्वाकछ्यानाः उकिया स्वगू मात्रा दयेकाः सुथय्, न्हिनय् व बहनी यानाः न्हिं स्वक्वः सेवन यानादिसँ । थुकिं कथु वालावाला मिंगु नं लंकाबी । सावधान – हिं अशुद्ध व नक्कलि नं न्यायेगु दु । अज्याःगु हिं छ्यलेमजिउ, मखुसा वासः जुइगुया पलेसा अःखःबतं नोक्सान जुइफु । छाय्कि नक्कली हिं दयेकीपिंसं फि, चा, गुँड, ल्वहंचुं, छुचुं आदि ल्वाकछ्यना तये यः । – हिंयात सियाः छ्यलेगु हे बेस जुइ । कचिगु हिं बान्ताया कारण जुइफु । – हिं ताःई तक न्हियान्हिथं नयाच्वने मजिउ । गुपिं मिसातय् महिनावारी जुइबलय् हि यक्व कुहां वइगु खः, उमिसं ला हिंया सेवन याये हे मजिउ । – प्वाथय् दुपिं मिसातय्सं थुकिया सेवन तसकं कम जक यानादिसँ । पित्त प्रकृति व गरम स्वभावयापिंसं हिं वासःया रुपय् हे जक छ्यलादिसँ । – दुरु त्वनीम्ह ह्याउँमचायात गरम जुइगु समस्या दुसा व मचाया मामं हिंया सेवन यायेमजिउ । – ताःई तक हिंया सेवन यानाच्वन धाःसा शरीर कमजोर जुयावनी, छातिइ हिइसे च्वनी, पिसाबनलि नं हिइसे च्वनी । – आपाः हिंया सेवन यातकि च्व व चःति नवया वइ । हिं न्ह्यपु (दिमाग) व गरम प्रकृति÷ स्वभावयापिं मनूतय्त हानि याइ । थ्व बाहेक हिं लीभर (स्येँ)या ल्वगितय्त नं मनिं । एजेन्सीया ग्वाहालिं निरा महर्जन","March 08, 2019 09:00 AM"
https://nepalbhasatimes.com/4277,उसाँय,११३८ चौलाथ्व पुन्हि,प्वाथय् गर्मी जूसा थ्व उपाय नालादिसँ,"प्वाथय् गर्मी जुइगु न्ह्याम्हेसितं जुयाच्वनीगु समस्या खः । मसला यक्व दुगु, चटपट नसाज्वलं, जंकफुड वा तसकं पालुगु नलकि थज्याःगु समस्या वयाच्वनी । थौंकन्हय्या अनियमित जीवनशैली व नयेत्वनेगु बांमलाःगु शैलीं यानाः नं थज्याःगु समस्या जुयाच्वनी । प्वाथय् गर्मी जुलकि प्वाः हिइया वइ । प्वाथय् गर्मी जुयाः प्वाः हिइया वल धाःसा छेँय् हे थ्व वासः दयेकाः नयेफु, गुकिं प्वाः हिइगु याउँसे च्वनी । – छगः पाय्नय् इमू भचा सियादिसँ, अले नच्चुक निनादिसँ । थुकी बेची भचा ल्वाकछ्यानादिसँ । नसा नयेधुंकाः थ्व मिश्रण लुमुलुमु धाःगु लखय् छगू चम्चा ल्वाकछ्यानाः त्वनेगु यानाबिल धाःसा प्वाःया गर्मी व एसिडिटी मदयावनी । इमूलय् दइगु थायमल व बेचीइ दइगु अल्केलाइड्सं एसिडिटीयात तापाका– छ्वइ । – छगू कप क्वाःलखय् छगू चम्चा तग्वःगु जी (सोंफ) ल्वाकछ्यानादिसँ, अले चछि थथे यानाः फ्वयातयादिसँ । सुथय् दनेवं लः छाने यानाः कयादिसँ, उकी छगू चम्चा कस्ती ल्वाकछ्यानाः त्वनादिसँ । थ्व मिश्रण न्हि स्वक्वः त्वनेगु यात धाःसा नं प्वाःया गर्मी व एसिडिटी मदयावनी । – पालुया तिं नं प्वाःया गर्मी व प्वाः हिइगु लंकेत ग्वाहालि याइ । कागतिया रस व कस्तीइ पालुया ति ल्वाकछ्यानाः त्वनाबिल धाःसा प्वाः हिइगु लनावनी । थुकिया लिसें पालुया तिइ एञिन्टब्याक्टेरियल गुण नं दइ । थुकिं प्वाथय् दायाच्वंपिं हानिकारक ब्याक्टेरिया नं च्वत्तुक छ्वयाबी । – क्याल्सियम, फस्फोरस व भिटामिन सी दुगु गोलभ्यारां म्हय् दुने च्वंगु किटाणुतय्त पिने छ्वयेत ग्वाहालि याइ । प्वाथय् गर्मी जुल धाःसा गोलभ्यारा नयेगु नं फाइदा हे खः । गोलभ्यारा न्हियान्हिथं नयेगु यात धाःसा प्वाः हिइगु व एसिडिटीपाखें राहत बी । गोलभ्यारां म्हय् क्षारया मात्रा अप्वयेकाबी । अथेहे सन्त्रासी दइगु फ्रक्टोज, डेक्स्ट्रोज, खनिज व भिटामिनं म्हय् उर्जा बी । सन्त्रासी नियमित नयेगु यात धाःसां नं प्वाः हिइगु व एसिडिटीपाखें राहत जुइ ।","March 31, 2018 03:34 AM"
https://nepalbhasatimes.com/5349,उसाँय,११३८ बछलाथ्व षष्ठी,"वात, पित्तल, कफया उपचार ः त्रिदोषनाशक उपाय","आयुर्वेदय् धयातःकथं न्ह्यागु ल्वय् नं त्रिदोषया असन्तुलनं पिहां वइगु खः । अथे जुयाः आयुर्वेदिक उपचारय् मुख्य उद्देश्य वात, पित्त, कफया उपचार पाखें दिमाग व शरीरयात सन्तुलित अवस्थाय् लित हयेगु जुयाच्वनी । शरीरया पूरा प्रक्रिया दिमागपाखें नियन्त्रित जुयाच्वनी । दिमागं झीत सन्तुलित अवस्थाय् तयातइ । आयुर्वेदिक वासःया आज्जु नं वात, पित्त, कफया असन्तुलित अवस्थायात सन्तुलित यायेगु खः ।                                                         वात दोषया उपचार वात दक्वं दोषया जुजु खः । थ्वं पित्त व कफया गतिविधियात नियन्त्रित व नियमित याइ । छिं मेमेगु दोषया निंतिं नं पिनेया वातावरणय् वातया तुलना फय्लिसे यायेफइ, गुकिं सुपाँय्यात छगू थासं मेगु थासय् बुलुहुं वा याकनं यंकेफइ । थुकथं हे शरीरय् वातं नं पित्त व कफया गतिविधियात सक्रिय व उत्तेजित याइ । थ्व मेन स्वीच बोर्ड थें खः । थुकियात ‘अन’ यायेवं हे म्ह छम्हंया गतिवधि शुरु जुयावनी । थ्व रक्त संचार व सासःया निंतिं जक मखु, दिमाग व म्हया ऊर्जाया मूलस्तरय् कोषया निंतिं नं मदयेक मगाः । वातयात सन्तुलित यायेगु उपाय – हाम्वः चिकनं मालिस यायेगु । – क्वाःलखं म्वःल्हुइगु । तर छ्यंया लागी लुमुक धाःगु लः जक छ्यलेगु । – पोषक आहार कायेगु । – शारीरिक व मानसिक विश्राम । – बहनी १० बजे तकया दुने द्यना हे छ्वयेगु । – सुथय् व सनिलय् ६ बजे ५–१० मिनेट ध्यान यायेगु । – थःगु म्हयात क्वाकादिसँ । थ्व वातया निंतिं बांलाः, छाय्कि उकिया मू स्वभाव ख्वाउँ खः । ख्वाउँथाय् झायेमते, ख्वाउँक भपादीमते । – शान्त व सुम्क च्वनेगु अले थःगु बानियात नियन्त्रण यायेगु । – नियमित रूपं व इलय् हे क्वाःक्वाः ज्यनां बेलि यायेमाः । – न्हिछिया निक्वः प्वाः जायेक व छक्वः छुं भचा नयेगु यायेमाः । – सुथय् ज्यःनां याये न्ह्यः गंगुसां प्याःगुसां पालु छकू व ज्यःनां धुंकाः मस्र्यासोंप निगःचा नयेगु यायेमाः । – वातया उपचारया निंतिं खालि क्वाःगु झोल पदार्थ कयादिसँ, छाय्कि व वात प्रकृतियापिं मनूतय्त ज्या वःगु खः । – अय्लाः, च्या, कफि व चुरोटं तापाक हे च्वनादिसँ ।","April 21, 2018 03:00 AM"
https://nepalbhasatimes.com/7341,उसाँय,११३८ अनलागा चौथी,झीसं काये सयेकेमाः भिटामिन ‘ई’या लबः,"झी सकसिनं सिउगु हे खँ खः कि भिटामिन्स झीगु म्हयात मदयेक मगाः । प्रत्येक भिटामिनया थःगु अलग हे महत्व दु । भिटामिनं झीत जुइगु थीथी ल्वय्पाखें झीगु म्हयात तापाक तयातयेत ग्वाहालि यानाच्वनी । भिटामिन ई नं झीगु म्हयात स्वस्थ यानातयेत महत्वपूर्ण भूमिका म्हिताच्वंगु दइ । भिटामिन ईया सेवनं म्हयात यक्व हे कथंया ल्वय्लिसे ल्वायेत ग्वाहालि चूलाइ ।                                                         बजारय् दइगु थ्यंमथ्यं दक्व हे स्किन केयर प्रोडक्ट्सय् भिटामिन ई छताजि मदयेक मगाःगु तत्वया रुपय् दयाच्वनी । छाय्कि थुकिं ‘स्किन’ व ‘हेयर’यात ‘हेल्दी’ दयेकेगुया लिसेलिसें ‘स्ट्रेच माक्र्स, पिंपल्स’या दाग मदयेकाः ‘ड्राइ स्किन’पाखें मुक्ति बी । थुपिं फाइदा बाहेक भिटामिन ‘ई’इ दुगु ‘एन्टिअक्सिडेन्टं’, ‘एजिंग’या दक्वं चिं मदयेकाछ्वयेत नं ग्वाहालि याइ । यदि छि गबलें गुगुं केमिस्टया पसलय् वनाः ‘स्किन लोशन’ अथवा ‘अन्दर आइक्रिम’ माल धकाः धाःवन धाःसा वं नं छितः भिटामिन ‘ई’या क्याप्सुल ख्वालय् बुलेगु सल्हा बी । उकिं लिबाका च्वनादीमते, भिटामिन ईयात छिं नं थःगु जिन्दगीया अंश दयेकादिसँ । भिटामिन ई मगात कि मांसपेशिइ कमजोरी वइ, मिखा बुलुया वनी । भिटामिन ई झीगु म्हयात मदयेक मगाः । थुकिं म्हय् ह्याउँगु हिकोष दयेकेगु ज्या याइ । थुकिं म्हय् कोलेस्ट्रोलया स्तरयात नियन्त्रणय् तयातइ । थुकिं मानसिक रुपं त्यानुगु नं लंकी । थुकिं यानाः शारीरिक फाइदा जक मखु, सौन्दर्य लाभ नं जुइ । भिटामिन ‘ई’इ एन्टिएजिंग गुण दु । थुकिया छ्यलाबुलां छ्यंगुलिइ ‘ग्लो’ वइ । ला हय्हय्कुं मजुयावनी । भिटामिन ईया चिकं नं छिं डाइरेक्ट मालिस याःसां जिउ । अथवा फेसप्याक दयेकूसां जिउ । झासँ सिइके, भिटामिन ई या मेमेगु फाइदा । छाय् माःगु भिटामिन # भिटामिन ई ह्याउँगु हिकोष दयेकेत ज्या वः । थुलि बाहेक भिटामिन ई पिनेया कवच वा सेल मेमब्रेनयात दयेकातइ । सायद छिं मसिउ जुइ, तर ला मदंनिबलय् बूम्ह मचा (प्रिमेच्योर इन्फायन्ट) याके भिटामिन ई मगातकि हि मगाइगु जुइ । थुलि तक कि मस्तय्त व वयस्क मनूतय्त भिटामिन ई मगातकि न्यूरोलोजिकल समस्या जुइफु । भिटामिन ईया स्रोत वाउँचा तरकारि, सियातःगु काजु, पेस्ता थेंज्याःगु मसला, चाकुहि, सलगम, ख्यें, अं, ब्रोकाउलि, छ्व, बूब, बीबी आदिइ भिटामिन ई दइ । थ्व दक्वं चीज नयाः झीसं भिटामिन ई म्हय् गाकातयेफइ । छ्यंगूया निंतिं फाइदा भिटामिन ई छ्यंगूया निंतिं यक्व हे फाइदा दुगु चीज खः । थ्वं छ्यंगूया सी धुंकूगु सेल्स व हाकुगु चातःयात लिकयाछ्वयेगु ज्या याइ । लिसें थ्व : छ्यंगूयात नाइसे व तुइसे च्वंकेत ग्वाहालि याइ । मानसिक तनावपाखें मुक्ति म्हयात माक्व भिटामिन ई चूलानाच्वन धाःसा मानसिक समस्या कम जक जुइ । अले तनावपाखें नं मुक्ति दइ । धाथें ला छुं छुं रिसर्चं सीदये धुंकूगु दु कि भिटामिन ई मगातकि नं मानसिक समस्या जुइफु । क्यान्सरयात पनातइ भिटामिन ई क्यान्सर थेंज्याःगु ग्यानापुगु ल्वय्लिसे ल्वायेत नं ज्या वः । क्यान्सरयात पनातयेत छ्व, केँ, बूबःबीबः व काजु पेस्ता थेंज्याःगु मसला नयेगु याना च्वनेमाः । थज्याःगु आहाराय् दुगु भिटामिन ईं छितः नुगःल्वय् व क्यान्सर थेंज्याःगु ल्वय् मजुइकातइ । ह्याउँगु हि कोष दयेकी भिटामिन ईं ह्याउँगु हिकोष दयेकी । प्वाथय् दुम्ह मिसा भिटामिन ईया सेवन मयात धाःसा वं बुइकीम्ह मचायात एनिमिया (हि मगाइगु ल्वय्) जुइगु खतरा दइ । भिटामिन ई मगातकि – बहनी मिखां बांलाक खनी मखु । – म्हया क्वँय् बमलानावनी । – आकाझाकां हि वइगु जुयावइ । – घाः लात धाःसा याकनं हि दी मखु । – गर्मिबलय् न्हासि वइ । – थ्व मगातकि झीगु म्हय् भिटामिन ‘ए’ नं कम जुयावनी । नोट ः प्राकृतिक स्रोतं चूलाःगु भिटामिन ईं हे जक झीत फाइदा याइ । अथे जूगुलिं गुलिफु उलि भिटामिन ई दुगु नसाज्वलं नयेगु यायेमाः ।","June 02, 2018 02:30 AM"
https://nepalbhasatimes.com/5606,उसाँय,११३८ बछलाथ्व त्रयोदशी ,सितु घाँसय्  दुगु वासःया गुण,"सितु छेँया पिने लबय्, लँसिथय् वा ख्यलय् बुया वयाच्वनीगु घाँय् खः । सितु घाँय् पी म्वायेक थःथम्हं हे बुयावइगु खः । अमर व पवित्र भाःपियातःगु थ्व घाँय्या रसयात ‘वाउँगु हि’ धकाः धायेगु याः । छाय्कि थ्व त्वनेबलय् एनिमियाया समस्या ज्यनावनी । स्वांसिमाया दथुइ सितु घाँय् बुया वयाच्वनीगु स्वाभाविक हे खः । सितु पशुतय्त नं नकेगु याइ । सितुया गुण म्हसीके मफुगुलिं यानाः अप्वःथें मनूतय्सं थुकिया सेवन याइमखु ।                                                         तर वानस्पतिक विशेषज्ञतय्गु धापूकथं सितुइ यक्व हे गुणकारी तत्व दु, गुकी थीथी कथंया ल्वय्यात लायेकेगु क्षमता दु । सुतिलखं प्यानाच्वंगु वाउँगु सितु घाँसय् नाँगापालिं न्यासि वनेगु यातकि मिखा त्यय्लाइ अले मिखायात सुरक्षात्मक शक्ति चूलाइ । चिकित्साविशेषज्ञतय्गु धापू कथं सितुया सवाः खाइसे च्वनी, तर थुकिं म्हयात सिचुसे च्वकी । सितुया रसया सेवन यात धाःसा रक्त विकार खतम जुइ । सितु घाँय्या सेवनं म्ह हियूगु लनी अले गर्मिं यानाः तसकं प्याःचाःगु नं लनी । गर्भस्राव (लः कुहां वइगु) या समस्यायात वाउँगु सितु घाँय्या रसं तसकं फाइदा याः । सितु घाँय्या रसं कफ प्रकोपयात नं कम याइ । मिस्तय् भुयू कुहां वइगु ल्वचय् नं सितु घाँय्या रसं यक्व हे फाइदा याः । किड्नीइ पथरी थात धाःसा न्हिंन्हिं सितुया रस त्वंका बीमाः । पथरी कुहां वइ । बैचैनी व वाक्की वइगुयात नं सितुया रसं यक्व हे फाइदा याः । सितुइ भिटामिन ए व सी गाक्क दु । सितुया रसया सेवनं मिखा त्यय्लाकेत यक्व ग्वाहालि याः । वाउँमल्ता, गोलभ्यारा, प्याज व धन्यालिसें सलादया रुपय् सितुया क्यातु क्यातुगु हः नयाबिल धाःसा म्हयात माक्व पौष्टिक तत्व चूलाइ । सितु घाँय्या रस, कापतय् छानय् यानाः मिखाय् तिकि नंकाबिल धाःसा मिखा ह्याउँया हिइसे च्वनाच्वंगु लनावनी । जलोदर, तिल्वय्, उन्माद, पित्तया वान्ता, महिनावारी जुइबलय् अप्वः हि कुहां वइगु आदि समस्या जुयाच्वन धाःसा सितु घाँय्या रसया सेवनं फाइदा जुइ । सितुं झीगु म्हय् प्रतिरोधात्मक क्षमता अप्वयेकेत ग्वाहालि याइ । थुकी दुगु एन्टिभाइरल व एन्टि माइक्रोबिल गुणया कारणं थुकिं म्हय् जुइगु न्ह्यागु ल्वय् लिसें नं ल्वायेगु क्षमता अप्वयेका बी । थ्व न्ह्यः वइगु, त्यानुइगु व तनाव जुइगु थेंज्याःगु ल्वय्यात नं प्रभावकारी जू । सितु घाँय्या वासः # सितुया हाया १ ग्राम रसय् कस्ति ल्वाकछ्याना सेवन यात धाःसा हिकुया बिकृति नष्ट जुइ । # सितु घाँय्यात लखय् निनाः उकियात कापतय् प्वःचिनाः तिसिनाः रस पिकयादिसँ । १५ मि. लि. रस सुथय् व बहनी त्वनाबिल धाःसा रक्तपित्तया विकृतिं जूगु रक्तास्राव बन्द जुइ । # किड्नीइ पठरी दुसा सितु घाँय्या रस १५ मि.लि. या मात्राय् सुथय् व बहनी त्वनाबिल धाःसा पठरी बुलुहुँ बुलुहुँ नायावनी । # सितुया हा निनाः धलिइ ल्वाकछ्यानाः सेवन यात धाःसा च्व फाये थाकुइगु समस्या ज्यनावनी । # तुयूगु सितु व धालपति स्वां (अनारया मुखू) बहनी तयातयागु लखय् फ्वयातयागु जाकिलिसें निनाः छवाः तक सेवन यात धाःसा महिनावारी बांलाक मजुइगु समस्या ज्यनावनी । # सितु घाँय्या रस जलोदर ल्वय् जुयाच्वंपिं मिस्त मिजंतय्त त्वंकाबिल धाःसा यक्व च्व पिहां वनाः ल्वगियात यक्व हे याउँसे च्वनावइ । # सितु छताजि डिटक्सिफायरया ज्या याइगु घाँय् खः । गुकिं म्ह दुनेया विषालु तत्वयात नं पितछ्वयाः एसिड कम यानाबी । # छ्यं स्याइबलय् सितु निनाः कपालय् श्रीखण्ड पाये थें पानादिसँ, यक्व हे याउँया वनी । # सितु घाँय्या रसय् चुलातयागु तुयूगु श्रीखण्ड व मिश्री ल्वाकछ्यानाः न्हिंन्हिं सुथय् व बहनी सेवन यानाच्वन धाःसा मिसातय्गु रक्तप्रदर (हि कुहां वइगु) ल्वय् लानावनी । # सितु घाँय्या रस न्हासय् तिकी नंकाबिल धाःसा न्हासि वयेगु दिनावनी । # सितुया रसय् मलय्चुं ल्वाकछ्यानाः सुथय् बहनी सेवन यानाच्वन धाःसा म्हय् न्ह्याथाय् मनावयाच्वंगु नं क्वलानावनी । # सितुया रस हाम्वःचिकनय् ल्वाकछ्यानाः म्हय् बुलाबिल अले भचा जायेकाः म्वःल्हुयाछ्वत धाःसा म्ह चासुइगु ल्वय् लानाच्वनी । # सितुया हा निनाः लखय् ल्वाकछ्यानाः भतिचा मिश्री तयाः न्हि न्हिं सेवन यानाच्वन धाःसा पथरी मदयावनी । # सितु घाँय्या रसया नियमित सेवनं छिगु कोलेस्ट्रोलया स्तर जक कम याइगु मखु, नुगःस्यें याइगु ज्याय् नं सुधार जुइ । # १० ग्रामति ताजा सितु घाँय् निनाः छगू गिलास लखय् संकाः त्वनाबिल धाःसा म्हय् फुर्ति थहां वइ । नोट ः वाउँगु सितु क्यातुगु व ताजागु हे कायेमाः । वाउँगु सितु न्ह्याबलें भिंगु चा दुथाय् च्वंगु हे कायेमाः । हा पाखें वाउँगु सितु ध्यनाः सफागु लखं सिले धुंकाः हे जक सेवन यायेमाः ।","April 28, 2018 02:48 AM"
https://nepalbhasatimes.com/5611,उसाँय,११३८ बछलाथ्व त्रयोदशी ,"वात, पित्तल, कफया उपचार ः त्रिदोषनाशक उपाय –२","वात प्रधान प्रकृतियापिं मनूतय्त क्वय् न्ह्यथनागु चीजं उत्तेजित यायेफु ।ड्ड पालुगु व मसला यक्व दुगु नसा नयेगु, बहनी लिबाक द्यनेगु, ख्वाउँक नयेगु, ख्वाउँक लःफय्, सुख्खा नसाज्वलं कम मात्राय् नयेगु व ईब्यः मदयेक नयेगु ।                                                         # थुकिं वात अझ असन्तुलित जुइ । मखुगु इलय् नयेगु व न हे मनयेगु धयागु प्रकृति विरुद्ध खः । # इलय् हे मद्यनेगु धयागु नं प्रकृतिया विरुद्ध खः । बहनी १० बजे तकया दुने द्यने हे माः । १० बजे लिपा पित्तया ई शुरु जुइ, गुकिं यानाः न्ह्यः वयेके थाकुयावनी । थुपिं दक्वं चीजं शरीर व दिमागयात असन्तुलित यानाबी । थज्याःगु अनियमिततां यानाः वं थःगु आत्मविश्वास तंकी, स्मरणशक्ति मदयेकी अले न्ह्यः मवइगु ल्वय् शुरु जुइ । # वात प्रकृतियापिंसं यक्व मनूत दुथाय् च्वने ययेकी मखु । हल्लाखल्ला नं ययेकी मखु । आधुनिक युगय् तनाव व दबाबं असन्तुलनयात अझ अप्वयेके फु । शुरुया चरणय् शरीरं असन्तुलित अवस्थायात अस्वीकार यानाः उकियात सन्तुलित यायेगु कुतः याइ । वातयात सन्तुलित यायेत मनू शान्त जुयाः च्वनेगु आवश्यक जू । अथे हे पाय्छि इलय् द्यनेगु, पाय्छि इलय् पाय्छि मात्राय् नयेगु यायेमाः । थ्व पकृतिया अनुकूल खः । पित्त दोषया उपचार न्ह्यपु व म्हया दक्वं ज्या संयमित जुइमाः । पित्तयात ख्वाउँगु भोजन, खाउँगु फय् व ख्वाउँंगु वातावरणं सन्तुलित याइ । पित्त दोष दुपिं मनूत तसकं आक्रामक व कडा मिजासयापिं जुयाच्वनी । पालुगु, पाउँगु व चिसवाः अप्वःगु नसाज्वलनं पित्त दोषयात असन्तुलन यानाबी । अल्कोहल दुगु त्वनेगु पदार्थं पित्तयात उत्तेजित यानाबी । थज्याःपिं मनूत तंगुलु, ल्वापुखिचा, जिद्दि व तसकं भावुक जुइ । पित्तयात सन्तुलित अवस्थाय् तयेत क्वय् न्ह्यथनागु खँय् ध्यान बियादिसँ – आराम पित्तयात सन्तुलित यायेत आरामं महत्वपूर्ण भूमिका मिहती । न्ह्यपु व म्ह नितांयात आराम दयेमाः । थुकिं छिगु भावना, बेचैनी व तनावयात नियन्त्रित याइ । थुकिया निंतिं क्वय् न्ह्यथनागु खँय् ध्यान बियादिसँ – # ख्वाउँगु भोजन यानादिसँ । पचय् याये थाकुगु नये मजिउ । # न्ह्यपुयात शान्त यायेत व गुगुं कथंया आक्रामकतां बचय् जुइत ध्यान सर्वोत्तम उपाय खः । # आराम यानादिसँ, अले न्ह्याथेंज्याःगु तनावपाखें नं तापाक च्वनादिसँ । # ख्वाउँगु चीजं पित्तयात नियन्त्रण याइ । ख्वाउँलखं म्वःल्हुयादिसँ । # पित्त अप्वः जुलकि ख्वाउँगु चाकुगु सिसाबुसाया रस कायेगु सल्हाबी । अंगूर व स्याउया रसं फाइदा याइ । # तरल पदार्थया सेवन फक्व अप्वः यानादिसँ । # सम्भव दुसा लखं चाःहुलाच्वंगु थासय् च्वनादिसँ । # तसकं ख्वाउँगु नये मजिउ । छाय्कि उकिं पाचक अग्नियात शान्त यानाबी । पित्तयात शान्त याइगु आहार कयादिसँ # नयेगु छछाः नं त्वःतादी मते । छाय्कि थ्व अल्सरया कारण जुइफु । # यदि पाचनक्रिया तेज खःसा दुरुइ चिनि तयाः त्वनादिसँ । थुकिं पित्त सन्तुलित जुइ । यदि तसकं नये पित्यात व प्याःचाल धाःसा पित्त शान्त याइगु आहार कयाः उकियात शान्त यानादिसँ । # तसकं पित्याःगुयात आहार म्हो यानाः मखु, तरकारि नयाः शान्त यायेफइ । # शफ्ट ड्रिंक्स कयादी मते । छाय्कि थुकिं पित्त अप्वयेकी । अय्लाः पाचक अग्निया निंतिं पेट्रोल थें खः, गुकिं पित्याःयात असामान्य दयेकाः आतापुति व प्वाः हिइसे च्वंकाबी । # पाउरोटी व खमीर तयाः फ्वंगायेकातःगु मेमेगु खाद्य पदार्थ नं पित्त प्रकृतियापिंत मनिं । # शुद्ध भोजन, लः व वायु पित्त प्रकृतियापिं मनूतय्त उपयुक्त जू । जंक फूड भपादी मते । छाय्कि उकिं मेटाबोलिज्म सम्बन्धि पंगः उत्पन याइ अले पित्तयात असन्तुलित याइ । वात असन्तुलन जुइबलय् ध्यान बी माःगु खँ # निभालय् व मिया न्ह्यःने च्वनादी मते । # सुथय् व बहनी स्वच्छ ख्वाउँगु फसय् चाःहिउ वन धाःसा पित्त सन्तुलित जुइ । कपालय् अथवा म्ह छम्हं श्रीखण्डया सिचुगु लेप तयाबीगु नं पित्त सन्तुलित यायेगु निंतिं बांलाःगु उपाय खः । # हिंस्रक फिल्म, सफू, उत्तेजक टी.भी धारावाहिक मस्वयेगु यायेमाः । चुरोट मत्वनेगु यायेमाः । छाय्कि थ्व दक्वं चीजं पित्तयात अप्वयेकाबी । # मनयात शान्त याइगु संगीत न्यनादिसँ । इतिइति न्हिलादिसँ । थ्व नितां पित्त दोषया निंतिं बांलाःगु वासः खः । (मेगु ल्याखय् कफ दोषया उपचार)","April 28, 2018 03:00 AM"
https://nepalbhasatimes.com/18703,उसाँय,  ,पःकाय् दुगु थीथी गुण,"पःका छताजि गुणकारी मसला खः । पःका थ्यंमथ्यं दक्वं हे कथंया अचारय् मसालया रुपय् छ्यलेगु याः । थुकी वासःया गुण नं यक्व हे दु । थुकियात छ्यलाः झीसं यक्व हे ल्वय् लंकेफु ।                                                         थ्व बाहेक मेमेगु नं यक्व हे फाइदा थुकिं याः– # पःकाया सेवनं नयेगु रुचि अप्वयेकी । थुकिं पाचन शक्ति बल्लाकी । पाचन अग्नि तेज जुलकि स्वाभाविक खः झीसं प्वाः जायेक नःसां जी । # पःकाया सेवनं प्वाथय् बुयावइगु ग्यासं नं मुक्ति दइ । # पःकाया लखं झीगु प्वाःयात यक्व हे फाइदा याइ । गुम्हेसित सासःया ल्वय् दु, दमं दुख बियाच्वंगु दु, भतिचा न्यासि वनकि हे स्येंस्यें वइगु जुयाच्वंगु दु, वयात पःकाया च्या त्वंकादिसँ । # अपच जुयाच्वंगु दु, हैजा जुयाच्वंगु अथवा छ्यंगूया ल्वय्, थ्व दक्वंयात हे पःकां फाइदा याः । महिनावारी अनियमित जुल अथवा तिल्वय् जुल धाःसां नं पःकां उपचार यायेगु सम्भव जू । # तिल्वय् वयाः बेहोस जुयाच्वंम्ह ल्वगियात नचुक निनातःगु पःका सफागु कापः छकुतिइ प्वःचिनाः नतुंकादिसँ, याकनं होसय् वइ । # सेखं चाल धाःसा पःकाः भचा निनाः कस्तिइ ल्वाकछ्यानादिसँ । थ्व पःका ल्वाकज्याःगु कस्ति सेखं चाःम्ह ल्वगिं नतुनेगु व छगू चम्चा नयेगु नं यायेमाः । ४÷४ घन्टाय् थुलि हे मात्राय् नतुनेगु व नयेगु यानाच्वनेमाः । सेखं चाइमखु । # नुगः खुलुखुलु मिनाः अय् याये थय् याये मदयाच्वन व म्ह नं खानाच्वन धाःसा ल्हातय् व तुतिइ पःकाया पेस्टं बुलादिसँ, आराम जुइ । # नसा पचय् मजू, गबलें पाउँक धक्काः वइ, गुबलें वायु थहां वइ । थज्याःगु अवस्थाय् छगू चम्चाया प्यब्वय् छब्व पःकाचुं बागू गिलास लखय् तयाः त्वनादिसँ । # पिसाब बांलाक मजुयाच्वन धाःसा पःकाचुंया लेप क्वप्वाथय् तयादिसँ । # वा स्यानाच्वंगु दुसा पःका क्वाःलखय् तयाः कुल्ला यानादिसँ । # प्वाः तसकं स्यात धाःसा पःकाया लेप तयाबिल धाःसा फाइदा जुइ । जब छुं चीज पचय् मजू, अले तसकं अपच जुल धाःसा बागू चम्चा पःकाचुं लखय् संकाः त्वनाबिल धाःसा फाइदा जुइ । # हैजाया ल्वगियात बान्ता नं झारा नं जुयाः तसकं सास्ति जुयाच्वंगु दु, अले छेँय् काचाक्क नकेगु छुं वासः नं मदयाच्वन धाःसा प्वाथय् पःकाचुंया लेप तयेकादिसँ, फाइदा खनेदयावइ । #अपच अथवा मेगु छुं कारणं हिकु वयाच्वन धाःसा लःलिसें चि छप्तिचा व पःकाचुं छप्तिचा बिल धाःसा लाभ जुइ । # मिसातय् महिनावारी जुइबलय् अप्वः कष्ट जुल अथवा थीमजिउ बांलाक खोले मजुयाच्वन धयागु खःसा इमि जा नइबलय् व स्वयां न्ह्यः छुचुं मरि छकूचाय् पःकाचुं इलाः नकाबीमाः, फाइदा जुइ । # सेखं चाइबलय् पःकायात कस्तिइ ल्वाकछ्यानाः फ्ययेगु अथवा नतुनेगु यात धाःसा सेखं चाःगु लनी । थुकिं कफ ब्वला वयेकेत नं ग्वाहालि याइ । प्वाथय् खै कुहांवन धाःसा क्वाःलखय् पःकाः तयाः त्वंकाबिल कि खै अःपुक हे पिहां वइ । # सँ हाइगु जुयाच्वन, व तुँचा नं दायाच्वंगु दुसा थ्व मदयेकेत पःका चछि लखय् फ्वयातयादिसँ, अले सुथय् थ्व लखं छ्यं चायादिसँ । पःका निनाः पःकाया थुगु पेस्टयात छिं हेयर प्याक थें तुं सँय् पायेफु । थुकिं नां फाइदा याइ । सावधान पःकाया स्वभाव गरम जुइ । थ्व कारणं रक्तपित्त, रक्तवात, हि खनेदुगु अलःकै, म्ह हिइसे च्वनीगु, इकुइगु, ब्लडप्रेसर थहां वनीगु आदि जुल धाःसा पःका नयेगु बन्द यायेमाः ।","March 08, 2019 09:15 AM"
https://nepalbhasatimes.com/5350,उसाँय,११३८ बछलाथ्व षष्ठी,गोलभ्याराया जूस व सूप त्वनाया फाइदा,"गोलभ्यारा अप्वः थें तरकारि दयेकेत छ्यलीगु खः, तर थःगु थीथी पौष्टिक गुणं यानाः आः गोलभ्यारायात सिसाबुसाया दर्जा बीगु यानाहयेधुंकल । विशेषज्ञतय्गु धापू कथं गोलभ्याराय् स्याउ व सन्त्रासिइ स्वयां अप्वः पौष्टिक तत्व दु । अथे जूगुलिं न्हिं निक्वः गोलभ्याराया जूस न्हिं न्हिं हे त्वनाच्वन धाःसा फाइदा हे जुइ । गोलभ्यारा सलादया रुपय् अथवा जूसया रुपय् सेवन यात धाःसा अप्वः फाइदा दु ।गोलभ्यारा सूप दयेकेबलय् उकी दुगु छुं छुं भिटामिन नष्ट जुयावनी ।                                                         # हि मगाःगु ल्वय् जुयाच्वंम्ह मनुखं न्हिं न्हिं सुथय् व बहनी गोलभ्याराया जूस अवश्य त्वनेमाः । # गोलभ्याराया जूस न्हिं न्हिं सुथय् बहनी त्वनाच्वन धाःसा सँकां (रतौंधी) ल्वय् याकनं लनावनी । #गोलभ्याराया जूसय् कस्ति व लः ल्वाकछ्यानाः छुं वाः तक मदिक सेवन यानाच्वन धाःसा रक्तपित्तया ल्वय् लनावनी । # गोलभ्याराया रसय् सिंचि व सुंपालुया चुं ल्वाकछ्यानाः त्वनाबिल धाःसा मन्दाग्नि (अपच) ल्वय् लनावनी । # सुथसिया कौला यायेबलय् छगू गिलास गोलभ्याराया जूसय् कस्ति भतिचा ल्वाकछ्यानाः त्वनाबीगु यानाच्वन धाःसा ख्वाः गोलभ्यारा थें हे ह्याउँया वइ । थुकिं प्वाः नं सफा याइ । ब्लड प्रेसर कम याइ । अले दिमाग तेज याइ, स्मरणशक्ति बल्लाकी । जूस त्वनाः घौछि लिपा तक छुं नं नयेगु वा त्वनेगु यानादीमते । # गोलभ्याराया जूसय् पालु व कागतिया जूस ल्वाकछ्यानाः, छुं भचा सिंचि ल्वाकछ्यानाः त्वनाबिल धाःसा नये मययाच्वंपिनि नये ययावइ । अप्वः पित्यानावइ, अले पाचनक्रिया नं तेज जुइ । # गोलभ्याराया जूसय् मलय् व यलाया चुं ल्वाकछ्यानाः सेवन यात धाःसा नुगः खुलखुल मिंगु व वाक्की वःगुलिइ आराम जुइ । # प्वाथय् दइबलय् अप्वः थें मिस्तय् पौष्टिक आहार मगानाः म्ह बमलाना वनी । थज्याःबलय् गोलभ्याराया जूस न्हिं निक्वः त्वनाबिल धाःसा म्ह बल्लानावइ । प्वाथय् दइबलय् आइरन मगाःगु नं थुकिं पूर्ति याइ, छाय्कि गोलभ्याराय् प्राकृतिक आइरन दु, गुगु पचय् याये नं अःपुगु खः । # गोलभ्याराया ५० ग्राम जूसय् कस्ति व लः ल्वाकछ्यानाः न्हिं निक्वः त्वनाबिल धाःसा न्हासि वइगु ल्वय् लनावनी । # १०० ग्राम गोलभ्याराया जूसय् मलय् व सिंचि ल्वाकछ्यानाः मस्तय्त त्वंकाबिल धाःसा प्वाथय् दायाच्वंपिं किमि दक्व कुहां वइ । # गोलभ्याराया जूसय् नैंक्याःचिकं भचा ल्वाकछ्यानाः उकिं म्हय् मालिस यानाः म्वःल्हुल धाःसा म्ह चासुगु लनावनी । लुमुलुमु धाःगु लखं म्वःल्हुइमाः । # गोलभ्याराया जूसय् मलय् तयाः नियमित त्वनेगु यानाच्वन धाःसां कब्जियत मजुयावनी । थुकिं यानाः ख्वालय् चमक व म्हय् फुर्ति थहां वइ । # गोलभ्याराया जूसय् दूषित हि सफा यायेगु गुण नं दु । # सुथसिया इलय् गोलभ्याराया जूस त्वनेबलय् गर्मिबलय् सिचुसे च्वनी । इतिमिति कंक तांन्वइ मखु । एन्टिअक्सिडेन्ट दुगु चीज नयेबलय् उकिं तःता हे ल्वय्पाखें रक्षा याइ । गोलभ्याराय् प्रशस्त मात्राय् एन्टी अक्सिडेन्ट्स दु । # यदि छिं छगू कप ह्याउँगु गोलभ्याराया जूसय् छगू चम्चा चिनि ल्वाकछ्यानाः नियमित रुपं सँया हाय् हाय् थ्यंक पानाः १५ मिनेट लिपा छ्यं चायाछ्वत धाःसा छवाःया दुने हे तुँचा वनी । # कफ कथु व स्वँय् थायेगु याइ । सासः ल्हायेबलय् घिरिघिरि मिनी । गोलभ्याराया सूप मलय्चुं व मल्ताचुं तयाः दयेकाः क्वाःक्वाः हे न्हिं स्वक्वः त्वनाबिल धाःसा फाइदा जुइ । गोलभ्याराया सूप कफनाशक जुइ । # लवं स्वफ्वः, पालु छकूचा तयाः गोलभ्याराया सूप दयेकाः क्वाःक्वाः हे न्हिं स्वक्वः त्वनाबिल धाःसा सेखं, मुसु लनावनी । # गोलभ्यारा, पालुया क्वाःगु सूप न्हिं निक्वः त्वन धाःसा सेखं चायाः कफ थाःगु जियावनी । # मस्तय्त कचिगु गोलभ्याराया जूस न्हिं प्यक्वः भचा भचा त्वंकादिसँ । थथे लछि तक त्वंकेबलय् मचा हृष्टपुष्ट जुयावइ । थ्व बाहेक प्वाःया थीथी ल्वय् व म्हासुल्वचय् नं थ्व लाभदायक जू । # दुरु त्वंका च्वंपिं मांपिंसं गोलभ्यारा नयेगु यानादिसँ, अले मचायात नं गोलभ्याराया जूस भचा भचा त्वंकेगु यानादिसँ । थुकिं मचाया म्ह बांलाक ब्वलनी, पाचनशक्ति बल्लाइ, अले वा नं अःपुक पिहां वइ । # म्हासुल्वय्या ल्वगियात न्हिं छगू गिलास गोलभ्याराया जूस त्वंकल धाःसा फाइदा जुइ । # गोलभ्यारां छ्यंगूयात नं फाइदा याः । थुकिं छ्यंगूया चिम्सँप्वाःयात कम याइ । अले ख्वालय् ला हय्हय्कुंके बीमखु । थुकिं अल्ट्राभ्वाइलेट किरणपाखें छ्यंगूयात बचय् याइ, गुगु छ्यंगुलिइ ध्वःध्वः खनेदयावइगु व हय्हय् कुनीगुया मू कारण खः । # सुख्खागु छ्यंगूयात गोलभ्याराया जूसय् कागतिया रस व ग्लिसरिन ल्वाकछ्यानाः बुलाबिइमाः, छ्यंगू नाइसे च्वनाः यचुपिचु धायावइ । # गोलभ्याराया जूसं स्यःकैपाखें बचय् यानातइ । गोलभ्याराय् दुगु थीथी भिटामिनं छ्यंगूया फोहर मदयेकाः स्यःकैया समस्यायात कम याइ । गोलभ्याराया जूसय् तुसिया जूस ल्वाकछ्यानाः ख्वालय् पानादिसँ । भचा जायेकाः सिलादिसँ । ख्वालय् यक्व हे ला हय्हय् कुनाच्वंगु दुसा गोलभ्याराया जूसय् कपाय् छकू थुनाः ख्वालय् बुलादिसँ । # मिखाया क्वसं हाकुगु चातः खनेदत धाःसा गोलभ्यारा व गाजरया जूस ल्वाकछ्यानाः तीजक तीजक पतिनं बुलाबिल धाःसा हाकुगु चातः याकनं हे मदयावनी । # गोलभ्याराय् छ्यंगूया निंतिं फाइदाजनक भिटामिन, साइट्रिक एसिड, मिनरल्स आदि यक्व मात्राय् दुगुलिं गोलभ्यारा सौन्दर्यबद्र्धक खः । गोलभ्याराया ज ूस त्वनाबिलकि सँ चमकदार जुइ, ख्वाः ख्याउँपालु धायाः बांलानावइ । गोलभ्याराया जूसय् मलय् चुं व सिंचि ल्वाकछ्यानाः न्हिंन्हिं सेवन यात धाःसा शारीरिक सौन्दर्य विकसित जुइ, अले म्हय् फुर्ति थहां वइ । # गोलभ्याराया जूस १०० ग्राम, गाजरया जूस १०० ग्राम, पलःया जूस १०० ग्राम, कस्ति ५० ग्राम थ्व सकतां ल्वाकछ्यानाः सुथय् खालि प्वाथय् न्हिं न्हिं त्वनेगु यानाच्वन धाःसा छ्यंगूया चातः, हाकुगु फुति स्यःकै आदि मदयावनाः ख्वाः सफा जुयावइ । ह्याउँगु गोलभ्यारा तानाः हलू हाःहाः यानाः न्हिं स्वक्वः ख्वालय् बुलादिसँ । १५ मिनेट लिपा ख्वाः सिलादिसँ । स्वस्थ छ्यंगू दयेकेगु थ्व बांलाःगु उपाय खः । सावधान # गोलभ्यारा गुणकारी खःसां अप्वः मात्राय् सेवन यात धाःसा खराब याइ । # पथरीया ल्वगितय्सं गोलभ्याराया सेवन यायेमजिउ । # म्हय् मना वयाच्वंगु दुसा अम्लपित्त दुसा, अथेहे छ्वाल्लुक झारा जुयाच्वंगु दुसा गोलभ्यारा नयेमजिउ ।","April 21, 2018 02:54 AM"
https://nepalbhasatimes.com/4257,उसाँय,११३८ चौलाथ्व पुन्हि,वीर्यय् शुक्राणु म्हो जुइगु थःगु निंतिं नं खतरनाक,"मिजंतय् वीर्यय् शुक्राणु म्हो जुल धायेवं वयागु प्रजनन क्षमता नं म्हो जुइ । तर आः जूगु छगू शोध लिपा वैज्ञानिकतय्सं शुक्राणु म्हो जूपिं मिजंतय्सं मचा बुइके मफुगु खँय् जक चिन्ता कायेगु मखुकि थःगु स्वास्थ्ययात कयाः ध्यान बिइगु वेश जुइगु सुझाव बिउगु दु । उगु शोधं शुक्राणु म्हो जूपिं मिजंतय्त मेमेगु स्वास्थ्य समस्या नं खनेदुगु लुइकूगु खः । शुक्राणुया ल्याः म्हो जुलकि उकिं छिगु म्हय् नं दक्वं ठीक मजू धयागु क्यनी धयागु खँ उगु शोधं लुइकूगु खः । थ्व शोध शुक्राणु म्हो जूपिं ५,१७७ म्ह मिजंतय्के यानास्वःगु खः । शोधं छुं पत्ता लगे जुल धाःसा उपिं मध्ये २० प्रतिशत मिजंत ल्ह्वनीगु, उच्च रक्तचाप व कोलेस्ट्रोल अप्वइगु थेंज्याःगु समस्यां ग्रस्ति दु । अथेहे उमिके टेस्टोस्टेरोन हार्मोन नं म्हो खनेदु । उकिं शोधकर्तातय्सं सुझाव बिउगु दु कि सुयागु वीर्यय् शुक्राणु म्हो खनेदु, उमिके स्वास्थ्य सम्बन्धी मेगु समस्या नं दयेफु, उकिं बांलाक जाँच याःसा बेश जुइ । वीर्यय् शुक्राणु म्हो जूगु वा वीर्यया गुण म्हो जूगु कारणं हरेक स्वज्वः तिपु मध्येय् छज्वः मांअबु जुइमफइगु समस्या दु । इटलीइ याना स्वःगु थ्व शोध लिपा उमिसं गुम्ह मिजं प्रजनन क्षमताया निंतिं संघर्ष यानाच्वंगु दु, उमिगु सामान्य स्वास्थ्यय् नं समस्या दु धयागु निष्कर्ष पिकाःगु खः । शुक्राणुं म्हो दुपिं मिजंत मेटाबोलिक सिन्ड्रोम लिसे नं ल्वानाच्वंगु जुइ । उमिगु तौल, उमिगु म्हधिकः स्वयां अप्वः जुइ, अले उमित हाइब्लड प्रेसर जुइगु सम्भावना नं यक्व दयाच्वनी । थुकिं यानाः उमित डाइबिटिज व हृदयघात जुइगु सम्भावना नं अप्वया च्वनी । थुकिया लिसें उमिके सामान्य स्वयां १२ गुणा म्हो टेस्टोस्टेरोन हार्मोन दइ । अथेहे मांसपेशी कमजोर जुइगु सम्भावना नं दइसा क्वँय् नं ज्यला वनाः चिपु जूवनी । क्वँय् कमजोर जुइ, अले छुं जुइवं त्वःधुलीगु सम्भावना दयाच्वनी । युनिभर्सिटी अफ ब्रेसाय् एन्डोक्रोनोलजीया प्रोफेसर डा अल्बर्टा फर्लिनया नेतृत्वय् थ्व शोध जूगु खः । शोध लिपा वय्कलं धयादीगु दु, ‘प्रजनन क्षमताया समस्यां ग्रस्त मिजंतय् निंतिं थ्व खँ महत्वपूर्ण दु कि उपिं थुकिया लिसें मेमेगु समस्याय् नं लानाच्वंगु दु । समस्या उमिगु प्रजनन क्षमताय् जक मखु, उमिगु जीवनय् हे दु । उकिं प्रजनन क्षमताया मूल्यांकन यायेबलय् मिजंतय्त मेमेगु ल्वचं नं थियाच्वंगु दु कि धयागु स्वयेगु बांलाःगु मौका नं खः ।’ थ्व अध्ययन लिपा शोधपत्र च्वःम्हेसिनं धाःगु दु— वीर्यय् शुक्राणुया म्हो जूगु धयागु मेटाबोलिक समस्याया प्रमाण ला मखु, तर थ्व निगुलिं समस्या थःथवय् स्वानाच्वंगु धाःसा दइ । शोधकर्तातय्सं टेस्टोस्टेरोनया म्होतिया सम्बन्ध धाःसा थ्व समस्यालिसे तप्यंक हे दुगु खँ धाःगु दु । डा. फर्लिनं सुझाव बिउगु दु– यदि सुं मिजनं प्रजनन क्षमताया जाँच याकः वनेत्यनागु दुसा थःगु स्वास्थ्य पूवंक जाँच याकूसां बांलाइ । तर म्हो हे मनूतय्सं जक वीर्यया जाँच याकःवइबलय् थःगु स्वास्थ्यया पूर्वक जाँच याइ ।","March 31, 2018 03:05 AM"
https://nepalbhasatimes.com/8057,उसाँय,११३८ तछलाथ्व तृतीया,ल्वय् लिसे ल्वायेगु  क्षमता अप्वयेकीगु सिसाबुसा व तरकारि,"ल्वय्लिसे ल्वायेगु क्षमता अर्थात ‘इम्यून सिस्टमं’ झीत यक्व हे कथंया ल्वय्पाखें प्राकृतिक रुपं हे सुरक्षित यानातइ । चिचिधंगु अज्याःगु गुलिखे ल्वय् दयाच्वनी, गुकियात झीगु म्हं थःथम्हं हे लंकी । ल्वय्लिसे ल्वायेगु क्षमता बमलातकि ल्वचं याकनं लिच्वः लाकी । अक्सर छिं अनुभव यानादीगु दयेमाः कि छखा हे छेँय् च्वंपिं मनूतय् दथुइ नं मौसमया प्रभाव अलग अलग हे खनेदयाच्वनी ।                                                         गुलिसितं सर्दी वा गर्मी अप्वयेवं तुरुन्त म्हं मफयेकाबी, तर गुलिसितं धाःसा मौसमया प्रभाव गुगुं ल्वय्या रुपय् लाइमखु । थुकिं मनूया ल्वय्लिसे ल्वायेगु क्षमता गुलि दु धयागु खँ क्यनी । ख ला थन मौसम हिलीगुयात दसुया रुपय् जक कयागु खः, तर म्हया ल्वय्लिसे ल्वायेगु क्षमतां गुलिखे गम्भीर ल्वय् जुइगु वा मजुइगु खँय् निर्णायक भूमिका म्हिती । म्हया इम्यून सिस्टमयात अप्वयेकेत व फिट याना तयेत जरुरी जुइ, व्यायाम व आवश्यक विश्राम । अथे हे नियमित जीवनचर्या जुइमाः, गथेकि सुथय् इलय् हे दनेगु, बहनी नं इलय् हे द्यनेगु, पाय्छि इलय् पौष्टिक भोजन यायेगु आदि । दकलय् जरुरी ला मानसिक तनावं तापाक च्वनेगु खः । खराब मानसिक स्वास्थ्यं छिगु म्हया ल्वय्लिसे ल्वायेगु क्षमतायात बमलाका बीफु, गुकिं भावनात्मक रुपं कठिन इलय् छिगु निंतिं संक्रमणया सम्भावना अप्वयेकाबी । थ्व बाहेक जब छि तनावग्रस्त वा चिन्तित जुयादी, छिं नशालु पदार्थ कायेगु शुरु याइ वा उकिया मात्रा अप्वयेकी, व नं खराब मानसिक स्वास्थ्यया लक्षण जुइफु । थौं थन छिकपिंसं अज्याःगु सिसाबुसा व तरकारिया बारे सिइकादिसँ, गुकिया लगातार सेवनं छिं थःगु ल्वय्लिसे ल्वायेगु क्षमतायात अप्वयेकेफइ । स्याउ ः  एन्टिअक्सिडेन्टं भरपूर अर्थात अनेतने ल्वय्पाखें रक्षा । थ्व एकदम ल्वय्लिसे ल्वाइगु सिसाबुसां प्वाः, वा, न्ह्यपु, नुगःस्येँ, मिखा व स्येँ अर्थात म्ह छम्हंयात फाइदा याः । सन्तरासि–मेवा ः  सन्तरासिइ भिटामिन सी, ए, एन्टिअक्सिडेन्ट, डायटरी फाइबर करिब १७० फोटोन्यूट्रिएन्स दइ । थ्व कारणं थुकिं म्हया मनावःगु, हियूगु, अल्सर व कोषया क्षयपाखें रक्षा याइ । थ्व एकदम ल्वय्लिसे ल्वायेफु । थुकिं हियात नं शुद्ध यानाबी । सन्तरासि थें हे मेवा नं भिटामिन सीया बांलाःगु स्रोत जूगुलिं थुकिं ल्वय्लिसे ल्वायेत म्हयात यक्व हे ग्वाहालि याइ । अम्बः ः  अम्बलय् सन्तरासिइ स्वयां नं अप्वः भिटामिन सी दइ । थुकिं म्हया ल्वय्लिसे ल्वायेगु क्षमता अप्वयेकाबी । अं ः  अंलय् दुगु थ्यंमथ्यं न्हय्ताजि एन्टिअक्सिडेन्ट व मेमेगु एन्जाइमं झीत तःता हे कथंया क्यान्सरपाखें रक्षा यानातइ । भिटामिन सी दुगुलिं अंनं ल्वय्लिसे ल्वायेत नं ग्वाहालि याइ । बःसि ः  बःसिइ आइरन, जिंक, म्याग्नेशियम, म्यागनीज, क्याल्सियम, सल्फर व भिटानि ए, बी, सी व ई थेंज्याःगु तत्व दइ । थ्व सिसाबुसां नं म्हय् ल्वय्लिसे ल्वायेगु क्षमता अप्वः दयेकाबी । पासि ः  पासिइ फाइबर, भिटामिन बी, सी, ई व कपर पोटाशियमया भण्डार दइ, गुकिं यानाः झीगु स्वास्थ्य बांलाकातयेत थ्वं ग्वाहालि यानाच्वनी । थुकिं म्हया तापक्रम नं क्वकाइगु जूगुलिं ज्वर वःपिंत थ्व नकेगु बांलाः धाइ । खरबुजा ः  खरबुजाय् भिटामिन ‘ए’ बीटा क्यारोटिन, भिटामिन सी, यक्व दइ । भिटामिन सीया भण्डार जूगु कारणं थुकिं एन्टिअक्सिडेन्टया ज्या याइ । याकनं बुराबुरि खने मदयेकातइ, अले थीथी हमलापाखें कोषयात रक्षा यानातइ । थुकिं ल्वय् लिसे ल्वायेगु क्षमता बल्लाकाबी । किवी ः  किवीइ दुगु फोटो न्यूट्रिएन्टं डिएनएया मरम्मत याइगु कारण शानदार एन्टिअक्सिडेन्टया ज्या याइ ।थुकिया फोलिक एसिडं हिइ ह्याउँगु कण दयेकी, अले भिटामिन सीं म्हयात ल्वय्लिसे ल्वायेफयेका बी । किवीइ क्याल्सियम, क्रोमियम, कपर, आइरन, म्याग्नेसियम, पोटाशियम, जिंक थेंज्याःगु तत्व नं दइ । अंगूर ः  अंगूरय् प्रोटीन, फाइबर, भिटामिन, ए, बी–५ व सी दइ । लिसें आइरन, क्याल्सियम, सेलेनियम, फस्फोरस, पोटाशियम, म्याग्नेशियम थेंज्याःगु खनिज तत्व दइ । अंगूरय् फ्लेभोनायड नांयागु एन्टिअक्सिडेन्ट दु,गुकिं फ्री रेडिकल्सं म्हयात रक्षा यानातइ । अंगूरं झीत इन्फेक्सन व त्यानुइगु नं जुइके बीमखु । पलः ः  पलखय् फाइटान्यूट्रियन्ट, भिटामिन सी, ई, बीटा क्यारोटिन, सेलेनियम, जिंक, म्याग्निज आदि दइगुलिं यानाः म्हय् ल्वय्लिसे ल्वायेगु क्षमता बल्लाकाबी । थुकथं हे मेमेगु वाउँचा तरकारिं नं ल्वय्लिसे ल्वायेगु क्षमता अप्वयेकाबी । म्हुकं ः  म्हुकं (मसरुम) भिटामिन डीया भण्डार खः । थुकियात म्हय् ल्वय्लिसे ल्वायेगु क्षमता अप्वयेकेगु शक्ति दुगु भाःपियातःगु दु । छाय्कि थुकिं एन्टि भाइरस व मेमेगु प्रोटिन दयेकेगु ज्या याइ । थुकी एन्टिअक्सिडेन्ट तत्व नं दइ, गुकिं यानाः थ्व थीथी ल्वय्लिसे ल्वायेत सक्षम जुइ । म्हुकंचां साइटोकिसया उत्पादन वृद्धि यानाबी । साइटाकिस अज्याःगु कोष खः, गुगु इन्फेक्सनलिसे ल्वायेत तयार जुयाच्वनी । म्हुकंचाय् पोलिसेकराइड्स नं दइ । गुकिं झीगु ल्वय्लिसे ल्वायेगु क्षमता अप्वयेकाबी । सर्दी व फ्लूया अवस्थाय् म्हुकंचाया सेवन यायेगु तसकं बांलाः । भिटामिन सी दुगु तरकारि ः  गोलभ्यारा, ब्रोकाउलि, चाकुहि, ह्याउँगु ग्वारामल्तां नं झीगु ल्वय्लिसे ल्वायेगु क्षमता अप्वयेकाबी, छाय्कि थुकी प्रशस्त मात्राय् भिटामिन सी दइ । ल्वय्लिसे ल्वायेगु शक्ति अप्वयेकेत म्याग्नेसियम भपियादिसँ – गुगु पदार्थय् म्याग्नेशियम बांलाःगु मात्राय् दइ, अज्याःगु पदार्थं ल्वय्लिसे ल्वायेगु क्षमतायात यक्व हे थकयाबी । म्याग्नेशियम, फसि व फसिपु, चाकुहि आलु, हाम्वः, सूर्यमुखीया पु, ख्वःसिं व काजु, ब्राउन राइस व मेमेगु अन्नय् यक्व हे दइ । थ्व केरा, स्याउ, सन्तरासि, अंगूर, किवी, बःसिइ नं यक्व दइ । थुकी मध्ये अप्वः थें पदार्थया बारे हे च्वय् न्ह्यथने धुंगु दु । ल्यं दुगु फसि, आलु, चाकुहि, हाम्वः, सूर्यमुखीया पु, नट्स व केरायात नं नसाज्वलनय् दुथ्याकादिसँ । हलू ः  हलू छताजि मसला खः । थ्व छताजि उच्च एन्टिअक्सिडेन्ट खः, अले झीगु ल्वय्लिसे ल्वायेगु क्षमता अप्वेकेगु ज्या नं थ्वं याइ । थुकिं म्हय् मनावइगु व हिइसे च्वनीगुयात विरोध याइ । थुकिं एन्टिसेप्टिकया ज्या नं याइ । अले म्हया यीस्ट व परजीवीतय्त स्यानाबी । पालु ः  थ्व नं छताजि सक्षम रोगप्रतिरोधी पदार्थ खः । पालु छताजि एन्टिअक्सिडेन्ट थें ज्या याइ । थ्वयाके म्हया दुने व पिने निथासं च्वनाच्वंपिं नोक्सान याइपिं ब्याटेरियातय्त स्यानाबीगु क्षमता दु ।थुकी निताजि प्राकृतिक एन्टिबायोटिक नं दु ।थुकी जिगोबेन नांयागु पदार्थ दइ, गुकी म्हय् दयाच्वंगु परजीवी व इमिगु ख्येँ नायेकाछ्वयाबी । धौ ः  धौ प्वाः व आतापुतिया दकलय् भिंम्ह पासा खः । अले ल्वय्लिसे ल्वायेगु क्षमता अप्वयेकाबीम्ह खः । प्वाःया निंतिं एन्टिबायोटिक गुण नं दइ । अध्ययनं सीदयेधुंकूगु दु कि न्हिं छगू कप धौया सेवन यानाच्वन धाःसा सर्दीं सेखं चाइगु आशंका २५ प्रतिशत तक कम जुइ । तर बिचाः यायेमाःगु छता खँ छु धाःसा धौ ठण्डि खः । अले थुकिं कफ नं दयेकाबी । सेखं चाइबलय् मुसु वइबलय् कथु खराब जुयाच्वनी । अज्याःबलय् धौ नयेमजिउ । थः पूवंक स्वस्थ जुयाच्वंबलय् धाःसा धौ नियमित नयाच्वनेमाः । थुकिं ल्वय्लिसे ल्वायेगु क्षमता अप्वयेका बियाच्वनी । कुनू ः  थुकी तःता हे मिनरल, भिटामिन, अमिनो एसिड, फोलिक एसिड, जिंक, म्याग्नेसियम, क्याल्सियम, कपर, आइरन आदि दइ । थुकिं एन्टिसेप्टिक व एन्टिबायोटिक नितांया ज्या याइ । भोज्य पदार्थ (जूस) या रुपय् थुकियात प्वाथय् क्वत छ्वयेगु व पिने छ्यंगुलिइ पायेगु, न्ह्यागु याःसां थुकिं फाइदा हे याइ । मेमेगु ः  यक्व मेगु नं अज्याःगु चीज दु, गुकिं म्हय् ल्वय्लिसे ल्वायेगु क्षमता अप्वयेकी । गथेकि कस्ति, लाभा, मलय् अश्वगन्धा आदि । ल्वय्लिसे ल्वायेगु क्षमता अप्वयेकीगु   छुं छुं मेमेगु पदार्थ – # फ्वयाः चुलि वयेकातःगु अन्न, व बीबः (स्प्राउट)य् सिसाबुसा व तरकारिइ स्वयां यक्व हे अप्वःएन्जाइम दइ । स्प्राउटं झीत उगु मूल पदार्थं स्वयां सयौं प्रतिशत अप्वः प्रोटिन, भिटामिन, मिनरल व फाइदा याइगु चिल्लो बी, गुकिं थ्व चुलि ह्वइ । अथे जुयाः थुकिं झीत खालि अप्वः तागत बीगु जक मखु, एकदम नक्सां झीगु ल्वय्लिसे ल्वायेगु क्षमता अप्वयेकाः झीत ल्वय् जुइगु पाखें रक्षा यानातइ । # ओट्सं नं ल्वय्लिसे ल्वायेगु क्षमता अप्वयेकी । ओट्सय् प्रोटिन, फाइबर, म्याग्नेशियम, म्याग्नीज व भिटामिन बी प्रशस्त दु । थुकिं क्वँय्या नं विकास याइ । ल्वय्लिसे ल्वायेगु क्षमता अप्वयेकेत थथे नं यानादिसँ – – लय्तायादिसँ । तनावयात तापाक तयादिसँ । – न्हय्घौ निसें गुघौ तक द्यनादिसँ । न्ह्यलं झीगु रोग प्रतिरोधी तन्त्रयात बल्लाकी । – सिन्थेटिक परफ्यूम तयादी मते । साब्वं, लोशन, स्याम्पु, कन्डिश्नर, कस्मेटिक व स्प्रेय् दुगु कडा नस्वालं झीगु रोग प्रतिरोधी तन्त्रयात कमजोर याइ । – नियमित व्यायाम यानादिसँ ।","June 16, 2018 01:51 AM"
https://nepalbhasatimes.com/9233,उसाँय,११३८ तछलागा नवमी,ला थहां वइगु कारण,"डा. तुलसीनारायण श्रेष्ठ                                                          छिगु नेपालभाषा पत्रिकाय् वंगु जेठ २५ गते शुक्रवाः श्री नानीकाजी सापूजुं वय्कःया तिरि मय्जुयात निदँ न्ह्यवंनिसें पिलाक्वय् ला थहां वइगु व्यथां दुःख बियाच्वंगुलिं उकियात कयाः छगू च्वसुया अनुरोध यानादीगु ब्वना । जि तसकं लय्ताया, जिगु च्वसु छिकपिंसं ब्वंगु जुयाच्वन । भचा भचासां उसाँय्या ज्ञां बिउगु जुयाच्वन । छिकपिं सकसितं सुभाय् देछायाच्वना । सापूजु छिम्ह तिरिमय्जुयात पिलाक्वया ला थहां वइगु व्यथा नापनापं प्रेसर व चिनिया ल्वय् दुगु नं सिल । अय् धायेबलय् वय्कः अथे हे न्यय्दँ, ख्वीदँ वैशया जुइमाः धकाः जिं अनुमान याना । छिगु अनुरोधय् थ्व च्वसु च्वयाच्वना ।पिलाक्वया ला थहां वइगु ल्वय् नं बुढेसकालया ल्वय्त मध्ये छगू खः । म्ह पुलां जुयावःलिसे शरीरय्, म्हय् अनेक कथंया कमी कमजोरी जुयाः दुःख सी मालावइ । पिलाक्वया ला थहां वइगु अनेक कारण दु, सकतां फुक्कं च्वयां ला साध्य जुइ मखु । हानं उकिया निदानया लागि अनेक जाँचबुझ याना स्वयेमाली । ल्वय् पत्ता लगे मजुइकं वासः नं ला धाये फइमखु । अय्जुयाः अज्याःगु फुक्क ल्वय्त त्वःताः थन जिं सामान्य कथं ला थहां वइगु उसाँययात कयाः च्वयाच्वना । ला थहां वइगु धयागु हे पिलाक्वया ला थहां वइगु खः । मेथाय् मेथाय् ला उलि थहां वइमखु । ला थहां वइगु धयागु लापाँय् हे थहां वइगु मखु । लापाँय् म्वय् म्वय्निलाः छाना वइगु खः । कडा जुयावइगु खः । अंग्रेजी भासं थ्वयात स्पाजम जूगु धाइ । अथे लापाँय् म्वय् म्वय् निलीबलय् अर्थात ला थहां वइबलय् लापाँय् तसकं स्याइ । ज्वनातये माली । उसिउसि यानाः भचा लिपा म्वय्म्वय् निलाच्वंगु म्हो जुयावनी । न्हापा थें तुं नाइसे च्वनावइ । ला थहां वःगु नाइसे च्वनाः लनावनी । ला थहां वइगु खास यानाः द्यनेबलय् वा न्यासि वनेबलय् जुइ । द्यनेबलय् गुबलें गुबलें मनूतय् न्ह्यलय् धुप्यनेगु जुयाच्वनी । ल्हाः तुति तिल्ल प्यंक तप्यंकेगु । यदि थथे हे न्ह्यलय् वा न्ह्यलं चायेकाः धुप्यनेबलय् जक आकाझाकां पिलाक्वया ला थहां वइगु खःसा ग्यायेम्वाः । थ्व सामान्य खः । ल्वय् मखु । धुप्यनेबलय् आकाझाकां लापाँय्या नसाय् दबाब जुलकि ला थहां वये यः । यदि अथे खःसा अज्याःल्बलय् पिलाक्वया ला थहां वइगु खःसा आकाझाकां धुप्यनेबलय् होस यायेमाः, होस याःसा गाः । धुप्यने जिउ, तर बुलुहुं, छक्वलं तिल्ल मिंक मखु । होस यानाः गाछि गाछि जक तुति तप्यंकेगु । ला थहां वइ थें च्वनकि त्वःतेगु । ला थहां वइमखु । मेगु कारण खः म्हय् खनिज पदार्थ अर्थात इलेक्ट्रोलाइटया कमी जुइगु । इलेक्ट्रोलाइट धइगु सोडियम, पोटासियम, क्याल्सियम, म्याग्नेसियम आदित खः । अर्थात थ्व फुक्क चिया प्रकारत खः । छुं नं कारणं यानाः म्हय् खनिज पदार्थ कमी जुलकि ला थहां वइ । कमी जुइगु कारण अनेक दइ । गथेकि चि बारे याइपिं, चि गाक्क मनइपिं, इलय्ब्यलय् सिसाबुसा, धौ, दुरु, ला, ख्येँ आदि पौष्टिक खाना मनइपिं वा नयेमखंपिंत जुइ । तरल पदार्थ, झोल गाक्क मत्वनीपिं, शारीरिक परिश्रम अप्वः याइपिं, अय्लाः थ्वँ अप्वः त्वनीपिं, नये मगानाः कुपोषण जुइपिं आदि खः । इलेक्ट्रोलाइटया म्होतिं जुइगु थीथी ल्वय् दु । अज्याःपिंत नं ला थहां वइ । थाकुक ज्या याइपिं, चःति नाःनाः वयेक श्रम याइपिं, अप्वःचःति वयाच्वनीपिं आदि कथंया मनूतय्सं नं गाक्क झोल पदार्थ मत्वनकि इलेक्ट्रोलाइट गाइमखु । अथे हे तसकं मखु, भचा भचा अर्थात न्हिं स्वक्वःप्यक्वः झारा ताउतक जुयाच्वनीपिंत, बान्ता जुया च्वनीपिंत वा तसकं झाडाबान्ता जूपिंत, नइगु तिलय् मग्यनीपिंत, नयागु पचे मजुइपिंत, प्वाःया आतापुतिया ल्वय् दुपिंत, स्येँया ल्वय् आदि कथंया ल्वय् दुपिंत इलेक्ट्रोलाइट मगानाः ला थहां वइगु जुयाच्वनी । इलेक्ट्रोलाइट मगानाः प्रेसर म्हो जुलकि नं ला थहां वइ । अय् जुयाः यदि ला थहां वइपिं ल्वगितय्सं इलेक्ट्रोलाइट मगानाः ला थहां वःगु खःसा न्हिं छपुरी निपुरी जीवनजल लखय् तयाःत्वनाबिलकि सी दइ । ला थहां वःगु बुलुहुं लनावनी । छवाःति त्वना स्वयेमाः । जीवन जल न्हिं छपुरी निपुरी लखय् तयाःत्वनां म्हय् छुं नं मजिउगु असर लाइमखु । प्रेसर अप्वःपिंसं त्वंसां प्रेसर बढे जुइमखु । नापनापं खनिज पदार्थ अप्वः धइगु सिसाबुसा गथेकि केरा, धालय्, स्याउ इलय्ब्यलय् नयेगु यानाच्वनेमाः ।अथे हे ला थहां वइगु मेगु कारण खः लः मगाइगु । लापाँचय् लः मगातकि अन मुनीगु थीथी फोहर पिहां वने फइमखु । अले ला थहां वइ । आः छम्ह मनुखं गुलि लः त्वनेमाः धयागु फरक फरक धारणा दु । अनेक तरिका क्यनातःगु दु । तर छम्ह वयश्यक मनुखं चाहिँ चा–न्हि अर्थात नीप्यघौ दुने म्हतिं नं छगू लिटर अप्वः यानाः निगू लिटर तक पिसाब जुइमाः । यदि उलि पिसाब जुयाच्वन धाःसा लः त्वंगु गाः । हानं लः धायेबलय् लः जकयात कायेगु मखु । लःया नापनापं मेमेगु झोल पदार्थयात नं लःया रुपय् कायेमाः । गथेकि चिया, बियर, जुस, केँ वा अनेक परिकारया ति नं लः हे खः । अय् जुयाः पिसाब म्हो जुल धाःसा लः मगात, पिसाब अप्वः जुल धाःसा लः अप्वल धकाः सिइकेमाः । तर चिनिया ल्वय् दुपिंसं अप्वः पिसाब याइ । पिसाबया ल्वय् दुपिंसं म्हो पिसाब याइ धइगु नं सिइकेमाः । अनंलि हानं मेगु ला थहां वइगु कारण खः– नसाया ल्वय् । नसा कमजोर जुलकि नं ला थहां वइ । बैंश वंलिसे शरीर कमजोर जुयाः वनी । खास यानाः सँय्प्वाँय्, टेन्डन कमजोर जुलकि नं ला थहां वइ । भिटामिन बी १२, भिटामिन ई मगात कि नं ला थहां वइ । अथे हे प्रेसर ल्वगितय्त चिनिया ल्वगितय्त अले उकिया वासः नयाच्वंपिंत नं ल्वय्या कारणं वासःया कारणं नसा कमजोर जुइ । लापाँय् कमजोर जुइ । अले ला थहां वइ । अय्जुयाः अज्याःपिं ल्वगितय्सं ल्वय्या वासः नापनापं अज्याःगु भिटामिन नं बियातःगु दइ, दयेमाः । यदि मदुसा थुपिं भिटामिनत न्यनेकने यानाः नयेमाः । भिटामिन नयाः स्यनी मखु । ला थहां वइगु चाहिं लनावनी । नापनापं वासःया लिउलिउ थज्याःगु भिटामिन दुगु पौष्टिक पदार्थ गथेकि मस्र्याबरां, काजु, पेस्टा न्हिं निगः प्यंगः नयेगु यानाच्वनकि नं ला थहां वइगु लनावनी । म्हय् भिटामिन पूर्ति जुयाच्वनी । आः सामान्य कथं धायेफुगु ला थहां वइगुया कारण थुपिं हे खः । लापाँय्या अनेक ल्वय् दु । गुकिं यानाः ला थहां वइ, उकिया बारे च्वयां थुइ नं मखु । च्वयां साध्य नं जुइमखु । थीथी कथंया जाँचबुझ यानाः निदान यायेमाः । निदान लिपा तिनि वासः यायेफइ । अय्जुयाः सापूजु थौंयात थुलि हे जक च्वयाः च्वसु क्वचायेकेत्यना । छिं व मेमेपिंसं नं थ्व च्वसुं छुं छुं ला थहां वइगुया ज्ञान व उपचारया बारे सिल हे जुइमाः । जिगु धायेगु थुलि हे जक खः ।  ","July 07, 2018 02:25 AM"
https://nepalbhasatimes.com/8466,उसाँय,११३८ तछलाथ्व दशमी,एनिमिया ः छु नयेगु छु मनयेगु ?,"छु नयेगु ?                                                          थीथी सिसाबुसा ः सिसाबुसां हियात बल्लाकेगु ज्याय् महत्वपूर्ण भूमिका म्हिती । खास यानाः खोर्पानि, केरा, किवी, स्याउ, स्ट्रबेरी थेंज्याःगु सिसाबुसा । खोर्पानिइ प्रशस्त आइरन दइगु जुयाः थुकिं एनिमिया जुइके बीमखु । केराय् दुगु भिटामिन बी ६ तुयुगु रक्तकण (ह्वाइट ब्लड सेल्स) निर्माण यायेत ज्या वः । केराय् आइरन नं दइ, गुकिं यानाः आइरनया खतरा कम जुयाच्वनी । किवीइ क्याल्सियम, क्रोमियम, कपर, आइरन, म्याग्नेशियम, पोटाशियम, जिंक थेंज्याःगु तत्व दु । पाउँगु सिसाबुसा ः  सन्तरासि, अं थेंज्याःगु पाउँगु सिसाबुसा नं एनिमियायात मदयेक मगाः । व थ्व कारणं, छाय्कि थुकी भिटामिन सी प्रशस्त दइ, गुकिं तरकारिइ दुगु आइरनयात छ्यलेत लायक दयेकाबी । थुकिं यानाः आइरन म्हय् बांलाक आत्मसात जुयावनी । सिमि व मेमेगु ध्ये दुगु तरकारि एन्टिअक्सिडेन्ट, प्रोटिन, आइरन, कपर, म्याग्नेशियम, जिंक व भिटामिन बी, सी नं थज्याःगु तरकारिइ दइ वाउँगु हः दुगु तरकारि ः  एनिमिया जुइबलय् वाउँगु हः दुगु (वाउँचा) तरकारी आइरन प्राप्त यायेगु बांलाःगु स्रोत खः । थुकी सलाद पत्ता, तुकं, सलगम, ब्रोकोली, बन्दा आदि दुथ्याः । थुपिं तरकारि मध्ये गुगु सीजनय् छु सइ, व वहे दुथ्याकेगु बांलाइ । फसि, लौका, गाजर, चाकुहि चाकुहि एनिमिया लंकेत यक्व हे सफल जू । थुकथं हे फसिइ म्याग्नेशियम, जिंक व आइरन दइ, गुकिं हियात समृद्ध दयेकी । लौकाय् नं आइरन दु । गाजरं हि सफा याइ । थीथी केँ व बूबः ः  थीथी केँय् नं प्रोटिन, कार्बोहाइड्रेट, भिटामिन, फाइबर, फस्फोरस, आइरन आदि दइ । रहर केँ हिया गडबडि थासय् लाकाबी । माय्केँ नं शक्ति बी । राजमा (ह्याउँसिम्पु) प्रोटिनया भण्डार खः । थुकी आइरन व भिटामिन बी –९ विशेष रुपं दइ । मुसूकेँ हियात समृद्ध याइ । चानां झीत एनिमिया थेंज्याःगु समस्यां मुक्त यायेत ग्वाहालि याइ । चुलि वयेकातःगु अन्न व बीबः (स्प्राउट)  स्प्राउटय् सिसाबुसा व तरकारिइ स्वयां अप्वः एन्जाइम दइ । स्प्राउटं झीत उगु मूल पदार्थं स्वयां सलंसः प्रतिशत अप्वः प्रोटिन, भिटामिन, मिनरल व फाइदा याइगु चिल्लो बी, गुकिं थ्व चुलि वइगु खः । थुकिं यानाः एनिमियायात जक लंकीगु मखु, झीगु म्हया ल्वय्लिसे ल्वायेगु क्षमता नं न्याक्क हे अप्वयेकाबी । नःलास्वां छ्व ह्वलाः चुलि वयेकातइगुयात हे झीसं मोहिनिबलय् नःलास्वांया रुपय् कायेगु खः । नःलास्वांयात थीथी पोषक तत्वया गोदाम धकाः नं धाइ । थुकी कार्बोहाइड्रेट, प्रोटिन, फोलिक एसिड, फाइबर, भिटामिन व मिनरल प्रशस्त दइ । थुकियात फोलिक एसिडया दकलय् तःजिगु भण्डार नालातःगु दु । दुरु व उकिया उत्पाद ः  दुरु व दुरुं दयेकातःगु थीथी नसाज्वलनं झीत भिटामिन बी–१२ बी । भिटामिन बी१२ मगातकि नं झीत एनिमिया जुइ, अथे जुयाः दुरु व उकिया उत्पादया सेवन यायेगु नं जरुरी जुइ । ख्येँ, न्या व ला ः  ख्येँ, न्या व लाय् भिटामिन बी–१२ ला दुगु हे जुल, उकिया लिसें थुकी आइरन नं दु । उकिं मांसाहारीतय्त एनिमिया जुल धाःसा ख्येँ, ला, न्या, नियमित नकाबीमाः । छु मनयेगु ? # प्वाः झ्यातुइगु, पचे याये थाकुइगु, पुकातःगु, मल्ता व मेमेगु मसला गाक्क तयातःगु नसाज्वलं भपादीमते । # फास्टफूड, जंक फूड, गथेकि पिज्जा, बर्गर, टिक्की, पानीपुरी, चाउचाउ, मैदां दयेकातःगु मेमेगु पदार्थं एनिमिया जूपिंसं नयेमजिउ । # च्या, कफि, कोल्ड ड्रिंक्स कम जक त्वनादिसँ । # चिन्वःगु छुं नं चीज भपादी मते । च्या, कफि, अंगूर व कःनि ः  छगू पदार्थ दु टेनिन । थ्व पदार्थ च्या, कफि, अय्लाः व कःनिइ दइ । थ्व पदार्थ म्हय् दुहां वनाः म्हयात आइरन, एब्जर्भ यायेगुपाखें पनाबी । अथे जुयाः हि मगाइगु ल्वय् जूपिंसं थज्याःगु पदार्थया सेवन यायेमजिउ । दुरु व धौलिसें कयादी मते ला, केँ व बूबः क्याल्सियमं नं म्हय् आइरनयात आत्मसात यायेत पंगः थनाबीफु । अथे जुयाः यदि छिं आइरन गाक्क दुगु नसाज्वलं भपीगु इलय् हे क्याल्सियम गाक्क दुगु नसाज्वलं नं नल धाःसा थुकिं सम्भव दु, आइरनया दक्वं मात्रा छिगु म्हय् मथ्यनी । थ्व समस्यां बचे जुइगु उपाय थ्व खः कि क्याल्सियमया तःमिगु पदार्थ व आइरनया तःमिगु पदार्थ अलग अलग इलय् हे जक कयादिसँ । थुकिया मतलब थ्व जुल कि केँ, बूबः ला थेंज्याःगु पदार्थयात दुरु व दुरुया उत्पाद नापं मकायेगु । लुमंकेमाःगु खँ थ्व खः कि निगुलिं हे वर्गया पदार्थं झीत आइरन दइ । तर दुरु व थुकिया उत्पादय् क्याल्सियम नं दइ । थ्व क्याल्सियमं हे आइरनयात म्हय् दुहां वनेत पनाबी । अथे जुयाः थुपिं नितां नापं नयेमजिउ । अय्लाः ताःई तक अय्लाः त्वनेगु यानाच्वन धाःसां नं हि मगाइगु स्थिति वइ । अय्लाखं म्हय् दुहां वनाः फोलेटयात एब्जर्भ यायेत पंगः थनाबीगु ला या हे याइ, आइरनया ज्यायात पनाबी । यदि छिं आइरन प्रशस्त दुगु नसाज्वलं हि समृद्ध जुइ धइगु आशा यानाः भपादिल, अले वयां तुरुन्त लिपा हे वा नये स्वयां न्हापा हे छिं रेड वाइन वा मेगु छु अय्लाः त्वनादिल धाःसा आइरन म्हय् वनीमखु । रेड वाइनय् रेसरवेटोल नांगु तत्व दइ, गुगु आइरनया लँय् पंगः जुयाः वइ, अले हि मगाकाः एनिमिया जुइकाबी । ग्लूटेनया एलर्जी दुसा यदि सुं मनूयात ग्लूटेनया एलर्जी दुसा वयात ग्लूटेन यक्व दुगु पदार्थं हि मगाइगु समस्या जुइकाबी, अले हि मगाइगु स्थितिइ उकिं अझ अप्वः शरीरयात नोक्सान याइ । ग्लूटेन छ्व, तछ्व, ओट्स व थुपिं अन्नं दयेकातइगु नसाज्वलनय् दइ । ग्लूटेनं एलर्जी जुइगु स्थितिइ आतापुतिया अंगः क्षतिग्रस्त जुइ, गुकिं यानाः फोलेट व आइरन थेंज्याःगु पोषक तत्व बांलाक शरीरं अब्जर्भ यायेफइमखु । थुकी एनिमियाया स्थिति पिहां वइ । अथे जूगुलिं ग्लूटेनया एलर्जी जुइगु अवस्थाय् ग्लूटेन गाक्क दुगु नसाज्वलंया सेवनं नोक्सान याइ । मेमेगु ध्यान बीमाःगु खँ १) न्हिं न्हिं सुथय् व सनिलय् चाःहिउ झासँ २) हलुका व्यायाम यानादिसँ । ३) घौपलखं नांगां म्ह निभालय् पानादिसँ, थुकिं भिटामिन डी चूलाइ । ४) नियमित रुपं म्हय् मालिस यानादिसँ । ५) जिवं फक्व जक ज्या यानादिसँ । ६) न्ह्यः गाक्क द्यनादिसँ । सुथय् न्हापां दनादिसँ । ७) बहनी लिबाक तक मद्यंसे च्वनादीमते । म्ह न्ययेकीगु ज्या यानादी मते । ८) मानसिक तनाव व चिन्ता लहिनादी मते ।","June 23, 2018 01:58 AM"
https://nepalbhasatimes.com/8063,उसाँय,११३८ तछलाथ्व तृतीया,एनिमिया ः कारण व लक्षण,"एनिमिया (हि मगाइगु ल्वय्) यक्व मनूतय्त जुइगु ल्वय् खः । खास यानाः मिसातय्त ला थ्व यक्वसित हे जू । झीगु म्हय् हिया ह्याउँगु कोष (सेल्स)य् हीमोग्लोबिन नांगु पदार्थया स्तर सामान्य स्तर स्वयां कुहां वन धाःसा उगु अवस्थायात एनीमिया अर्थात हि मगाःगु धकाः धाइगु खः ।                                                         हीमोग्लोबिनया ज्या अक्सिजनयात म्हया प्रत्येक कोषय् थ्यंकाबीगु खः । हीमोग्लोबिनया मात्रा कम जुयावन कि हिया अक्सिजन ल्ह्ययेगु क्षमता कम जुयावनी । छम्ह स्वस्थ ल्याय्म्ह व ल्यासेयाके हीमोग्लोबिनया मात्रा १३.५ निसें १८.० ग्राम व ११.५ निसं १६.५ ग्राम प्रति मिलिलीटर दइ । हीमोग्लोबिन दयेकेत आइरन, फोलिक एसिड, भिटामिन बी–१२ व प्रोटीन मदयेक मगाः, गुगु प्राकृतिक रुपं सिसाबुसा व तरकारिं प्राप्त जुइसा अप्वः हे मगात धाःसा हेल्थ सप्लिमेन्ट्स, भिटामिन, ट्याब्लेट, हीमोग्लोबिन ब्लड टनिक सिरप आदि बियाः गाकी । एनीमिया यक्व कथंयागु दु । गथेकि आइरन मगानाः जुइगु एनीमिया । थज्याःगु कथंयागु एनीमिया जुइबलय् झीसं आइरन यक्व दुगु नसाज्वलं नयेगु यायेमाः । मेगु कथंया एनीमिया भिटामिन बी–१२ मगातकि जुइगु खः । आः धायेमाःगु खँ हे मंत कि थुकिया निंतिं भिटामिन बी–१२ यक्व दुगु नसाज्वलं नयेमाःगु जुल । भिटामिन बी–१२ दुरु, ख्येँ, ला, न्याय् दइ । शाकाहारी मनूतय्सं थ्व दुरु, अन्न व मुस्यां दयेकातःगु थीथी नसाज्वलनं प्राप्त यायेफइ । स्वंगूगु कथंया एनीमिया फोलिक एसिड अथवा फोलेट मगातकि जुइगु खः । फोलेट झीत वाउँचा तरकारि, बन्दा, ब्रोकाउलि, केँ, नट्स आदिं प्राप्त जुइगु खः । मेगु कथंया एनीमिया गम्भीर प्रकारयागु जुइ, गुकियात वासलं हे जक लंकेफइ । एनिमियाया कारण त्र एनीमिया जुइगु मू मू कारण मध्ये छगू कारण स्यलय् ह्याउँगु हिकोष कम जक उत्पादन जुइगु वा जु हे मजुइगु खः । त्र एनीमिया मिसातय्त अप्वः जुइगु कारण इमि महिनावारी जुइबलय् यक्व कुहां वइगु व नसाज्वलनय् आइरन तत्व दुगु नसा कम जुइगु अथवा भिटामिन बी १२ व फोलिक एसिड कम जुइगु खः । त्र आहारय् माक्व पोषकतत्व मदइगु, कम पौष्टिक नसाज्वलं नइगु, प्वाथय् हि किमि दाइगु, महिनावारी जुइबलय् अप्वः हि कुहां वइगु, मचा बुइ धुंकाः हि वइगु आदि नं एनीमियाया कारण खः । एनीमियाया लक्षण एनीमिया जुइबलय् खनेदइगु थीथी लक्षण थुकथं दु – ज्या यायेगु उत्साह मदइगु, भचा ज्या याःसां छ्यंगू तुइसे व म्हासुसे च्वनावनीगु, पालि मना वइगु, नये मयइगु, न्ह्यः मवइगु, नुगःया धुकधुकी असामान्य जुइगु, मिखाया क्वसं हाकुइगु, ब्लडप्रेसर लो जुइगु, इकुइगु, ल्हाः तुति ख्वाउँसे च्वनीगु, म्हुतुसि छचाःखेरं तज्याइगु, लुसि तुकुतुुकु त्वःधुलावनीगु, सुस्त शारीरिक विकास, त्यान्नुइगु, तौल कुहां वनीगु, याकनं याकनं म्हुतुइ घाः (माउथ अल्सर) जुइगु आदि । (एनीमिया जूपिंसं छु नयेगु छु मनयेगु ? मेगु शुक्रवाःया ल्याखय्)","June 16, 2018 02:25 AM"
https://nepalbhasatimes.com/8471,उसाँय,११३८ तछलाथ्व दशमी,फ्वंसि व फ्वंसिपुया फाइदा,"फ्वंसि (कटहर) छताजि अज्याःगु तरकारि खः, गुकिया नां कायेवं हे झीगु म्हुतुइ ई बुयावइ । संसारय् यक्व कथंया सिसाबुसा दु । उकी मध्ये दकलय् तग्वःगु सि खः फ्वंसि । थ्व पाके मजूनिबलय् तरकारि, अचार, पकौडा आदि दयेकाः नयेगु याइ । पाके जुलकि पु लिकयाः चाकुगु ला नइ । फ्वंसिइ यक्व कथंया तत्व दु ।                                                         थुकी भिटामिन ए, भिटामिन सी, पोटाशियम, क्लासियम, आइरन व जिंक दु, गुकिं झीगु म्हयात माःगु थीथी आवश्यकया पूरा यानाबी । दकलय् बांलाःगु खँ थ्व दु कि थुकी क्यालोरी दइमखु । सुयातं हार्टयागु समस्या दुसा वयागु निंतिं फ्वंसि यक्व हे फाइदाजनक जुइ । थुकिया सेवन धायेबलय् क्वँय् बल्लाइ, लिसें स्वस्थ नं जुयाच्वनी । थुकिया सेवनं झीगु पाचनशक्ति नं बल्लाकी । ब्लड सुगर फ्वंसिया छ्यलाबुला झीसं ब्लडसुगर कन्ट्रोल यायेत नं यायेफु । थुकिया लिसें थ्व कब्जियत नं लंकाबी । सँया निंतिं ः  फ्वंसिपु झीसं ताःहाकः व ख्वातुगु सँया निंतिं छ्यलेफु । थुकिया निंतिं फ्वंसिपु निनाः चुं दयेकादिसँ । उगु चुं थःगु सँय् छ्यलादिसँ । थुकिं यानाः छिगु सँ हाकुसे ख्वातुसे च्वनाः ताःहाकः नं जुइ । मल्ह्वंकेत ः  ल्ह्वंपिं मनूतय्सं फ्वंसिपु नयेगु यायेमाः, छाय्कि थुकी क्यालोरी तसकं कम जक दु । ख्वाः यचुकेत ः  फ्वंसिपु चुं ल्हुयाः उकी कस्ति भतिचा ल्वाकछ्यानाः थःगु ख्वालय् बुल धाःसा ख्वाः सफा जुइ, अले चातःचितः दुसा च्वतुक वनी । गुपिं मनूतय् ख्वाः सुख्खा जुयाः फ्वःफ्वःधाइ, उमिसं फ्वंसिया रस ख्वालय् बुलेगु यायेमाः । थुकिया मसाज अबलय् तक यानादिसँ, गबलय् कि थ्व गनीमखु । वयां लिपा लखं ख्वाः सिलादिसँ । ला हय्हय्कुंसा ः  ख्वाःया ला हय्हय्कुनीगु समस्या जुयाच्वंगु दुसा फ्वंसिया पेस्ट दयेकाः अले उकी छगू चम्चा दुरु ल्वाकछ्यानाः तीजक तीजक ख्वालय् बुलेगु यायेमाः । वयां लिपा गुलाबजल अथवा ख्वाउँलखं थःगु ख्वाः सिलेमाः । थथे यायेबलय् छुं न्हि लिपा हे फरक खनेदयावइ । क्यान्सर ः  फ्वंसिपु नयेगु यानाच्वन धाःसा क्यान्सर थेंज्याःगु ल्वय्लिसे ल्वायेगु क्षमता दयावइ । ऊर्जाया स्रोत ः  फ्वंसिपुयात ऊर्जाया छगू बांलाःगु स्रोत नालातःगु दु । छबार्चा फ्वंसिपु नल धाःसा छितः न्हिछि ज्या यायेत ऊर्जा प्राप्त जुइ । नुगःया ल्वय् ः  फ्वंसिपु नयेगु यानाच्वन धाःसा छि तःताकथंया ल्वचं बचे जुयाच्वनेफइ । नुगः ल्वय् दुपिं मनूतय्सं छुं न्हि तक लगातार फ्वंसिपु नयाबिल धाःसा यक्व हद तक थ्व ल्वय् क्वलाइ । फ्वंसिपुया छ्यलाबुला १) सियाः २) मनाः फ्वंसिपुयात चायेगु मयासे सिलाः लिकयादिसँ । उकी यदि सियूगु ख्वला दुसा व वांछ्वयादिसँ । अनंलि हलू व चि तयाः उकियात दायेकादिसँ । वया लिपा छिं थ्व स्नाय्क्सया रुपय् भपादीफइ । छिं फ्वंसिपु मनाः उकी प्याज, लाभा, वाउँमल्ता तयाः भपादिसँ । छिं थ्व छुचुंमरिलिसे नं भपादी फइ ।  ","June 23, 2018 02:20 AM"
https://nepalbhasatimes.com/21705,उसाँय,  ,यूरिक एसिड अप्वइगु कारण व लक्षण,"छिगु म्ह, खास यानाः क्वँय् व क्वँय्या जोर्निइ अक्सर स्याइगु जुयाच्वंग दु ला गुकिं यानाः न छि बांलाक फ्यतुइ फयाच्वंगु न बांलाक न्ह्यः वयेके फयाच्वंगु दु ? यदि थथे खःसा तुरुन्त हे डाक्टर क्यं झासँ । छाय्कि थ्व यूरिक एसिड अप्वःगुया लक्षण खः । थुकिया उपचार इलय् हे मजुल धःसा छिगु म्ह स्याःचाःया छेँ जुइफु ।                                                         यूरिक एसिडया शिकार अप्वः थें २५ निसें३० दँया उमेर लिपा हे अप्वः जुइगु खः । थुगु च्वसुइ यूरिक एसिड छु खः ? थ्व मजुइकेगु गथे यानाः, थुकिया लक्षण छु खः, अले उकिं म्हय् खास यानाः क्वँचय् जुइगु नोक्सानया बारे कनेत्यनागु दु ।आधुनिक जीवनशैली, अस्वस्थ नयेत्वनेगु, अव्यवस्थित दिनचर्यां यानाः पाचनक्रियाय् समस्या वइ । अले ग्लूकोज प्रोटीन तप्यंक यूरिक एसिडय् हिलावनी । यूरिक एसिड छगू कथं क्वँय्या जोर्नी दुगु थासय् मुनाच्वनीगु एसिड क्रिस्टल खः । म्हय् यक्व अप्वः मात्राय् यूरियाया निर्माण जुइ, अले अप्वःगु यूरिया च्वलिसें पिहां वनी । यूरियालिसें आवश्यक मदुगु यूरिक एसिड नं म्हं पिहां वनी । तर छुं कारणं किड्नीया छानय् यायेगु क्षमता कम जुल धाःसा अप्वःगु यूरिया म्हय् हे थानाच्वनी, अले यूरिक एसिडय् हिलावनाच्वनी । यूरिक एसिड लिपा वनाः क्वँचय् मुंवनी, गुकिं यानाः उम्ह मनूया म्हय् खास यानाः क्वँचय् स्याइगु जुयावइ । यूरिक एसिड अप्वइगु कारण – अप्वः प्रोटीन व चिनिया सेवनं यूरिक एसिड अप्वयेफु । – गुलिं गुलिं मनूतय्त वंशानुगत कारणं नं यूरिक एसिड अप्वयेफु । – किड्नीपाखें सीरम यूरिक एसिड कम उत्पादन याइगु कारणं नं थुकिया स्तर हिइ अप्वयावइ । छुं कारणं किडनीया छानय् यायेगु क्षमता पाः जुल धाःसा यूरिया युरिक एसिडय् हिलावनी, गुगु क्वँय्या दथुइ वनाः मुंवनी । –हिइ आइरन अप्वलकि नं थ्व समस्या जुइफु । अथे जुयाः थुकियात छिं रक्तदान यानाः नियन्त्रण यायेफइ । – गुपिं मनूत रेडमीट, सीफूड, रेड वाइन, केँ, ह्याउँसिम्पु, म्हुकंचा, बन्दा, गोलभ्यारा, पलः, मटरकय्गू, पनीर, रामतोरिया, फास्टफूड, कोल्डड्रिंक्स, जा आदि अप्वः मात्राय् नयेत्वने याइपिं खः, उमिगु म्हय् नं यूरिक एसिड अप्वयावइ । – अय्लाः, अझ विशेष यानाः बियर त्वन धाःसा । – ब्लड प्रेसरया वासः, पेन किलर्स व क्यान्सरयात पनीगु वासः नल धाःसा । यूरिक एसिड गुलि दयेमाः ? यूरिक एसिडया जाँच ब्लड टेस्ट यानाः याइगु खः । मिसातय्के यूरिक एसिडया लेभल २.४–६एमजी÷डिएल व मिजंतय्के ३.४–७.० एमजी÷डिएल दइगु सामान्य खः । नियन्त्रण याये हे माः यूरिक एसिड प्यूरिन तज्यानाः दयावइगु खः । प्यूरिन अज्याःगु पदार्थ खः, गुगु खाद्य पदार्थय् दइ, अले गुकिया उत्पादन शरीरपाखें स्वाभाविक रूपं जुइ । यूरिक एसिडया अप्वःगु मात्रां स्याकाबीगु तःता हे ल्वय्यात निम्ता याइ । अथे जूगुलिं यूरिक एसिडया मात्रायात नियन्त्रणय् तयेगु तसकं आवश्यक जू । यूरिक एसिड कार्बनिक यौगिक खः, गुगु कार्बन, हाइड्रोजन, अक्सिजन व नाइट्रोजन तत्वं दयेकातइगु खः । थ्व छगू विषमचक्रीय यौगिक खः, गुगु म्हयात प्रोटीनं एमिनो एसिडया रूपय् चूलाइ । प्रोटीनं चूलाइगु एमिनो एसिडयात मुख्य प्यंगू वर्गय् ब्वथलातःगु दु – १) उदासिन एमिनो एसिड २) अम्लीय एमिनो एसिड ३) क्षारीय एमिनो एसिड ४) विषमचक्रीय एमिनो एसिड हाइपरु रिसेमियाया अवस्था अमिनो एसिड यूरेट व एसिड यूरेट थेंज्याःगु अमोनियमया रूपय् म्हय् उपलब्ध जुयाच्वंगु दु । प्रोटीन अमिनो एसिडया संयोजनं दयाच्वनीगु खः । पाचन प्रक्रियाया झ्वलय् प्रोटीन तज्यातकि म्हय् यूरिक एसिड दयावइ । म्हय् प्यूरीन न्यूक्लिओटाइड्स तज्यातकि नं यूरिक एसिड दयावइ । प्यूरीन क्रियात्मक समूह जुइगु कारण यूरिक एसिड एटोमेटिक यौगिक जुइ । म्हय् यूरिक एसिडया स्तर थहां वइगु अवस्थायात हाइपरुरिसेमिया धकाः धाइ । प्रोटीन मदयेक मगाःगु आहार थ्व खँ सिइकेगु आवश्यक जुइ कि म्हं प्रोटीन गनं वइ, अले म्हयात प्रोटीन छाय् माःगु ? मनू व मेमेपिं जीवजन्तुतय्त नं प्रोटीन मदयेक मगाः । थुकिं म्हया न्हूगु सेल्स व न्हूगु टिश्यूज दयेकी । थुलि जक मखु, प्रोटीनं पुलांगु व ड्यामेज्ड सेल्स व टिश्यूजया मरम्मतया निंतिं नं तसकं आवश्यक आहार खः । प्रोटीनं म्हयात ऊर्जा नं बी । अथे जुयाः थ्व मगातकि म्ह कमजोर जुयावनी, अले म्हय् अनेतने ल्वचं हमला याइगु सम्भावना ब्वलनी । तुरुन्त उपचार यायेमाः ब्वलनाच्वंपिं ह्याउँमस्त, मचाल्याय्म्ह, मचाल्यासे व प्वाथय् दुपिं मिसातय्त प्रोटीन यक्व दुगु नसा नकेमाः, तर २५ दँया उमेर थ्यनेधुंकूपिं तर शारीरिक मेहनत कम जक याइपिं मनूतय्त प्रोटीन अप्वः दुगु नसा नयेबलय् उमिगु निंतिं यूरिक एसिड अप्वइगु व मेमेगु नं समस्यायात निम्तो बीगु थें जुइ । म्हय् यूरिक एसिड अप्वयावःगुया उपचार इलय् हे मयात धाःसा जोर्नी स्याइगु, किडनीइ पत्थरी थाइगु, डायबिटिज जुइगु व रक्तविकारया खतरा यक्व हे अप्वइ । यूरिक एसिड अप्वइगु लक्षण – ल्हाःया पतिं व बुरापतिंया जोर्नीइ चुचुमिंक स्याइगु, तुतिया पतिं, गौचा व पुलि स्याइगु, जँ व गःपः स्याइगु आदि । – तुतिया जोर्नी स्याइगु, ग्वालिइ स्याइगु, आदि – ताउत फ्यतुनाच्वन धाःसां दनाच्वन धाःसां ग्वालिइ स्याइगु । – सुगर लेभल थहां वइगु । – द्यनाच्वनेबलय् तुति पिइसे च्वनीगु । – न्यासि वने थाकुइगु – पुलि स्याइगु – तुतिया बुरापतिनय् चासुइगु । एजेन्सीया ग्वाहालिं निरा महर्जन  ","June 07, 2019 08:00 AM"
https://nepalbhasatimes.com/22207,उसाँय,  ,मलेरियापाखें बचे जुइ,"छम्ह पतिं नं मनूयात मलेरियाया ल्वगि दयेकाबीफु । जलवायु परिवर्तनया हुनिं थ्व ल्वय्या खतरा झंझं अप्वया वनाच्वंगु दु । चिकित्सकतय् कथं पोथी एनाफिलीज पतिं न्याइगु कारणं थ्व ल्वय् जुइगु खः । मलेरियाया विषाणुपाखें संक्रमित पतिं न्यातकि वं थःगु लाःलिसे विषाणु नं मनूतय् म्हय् छ्वयाबी ।                                                         मलेरियाया विषाणु म्हय् दुहां वनेवं हिया माध्यमं लिभर तक थ्यनी । अन विषाणु परिपक्व जुइ, अले मचा थ्वयेकी । विषाणु ल्याः अप्वया वःलिसे ल्वचं थियाहइ । थ्व ल्वचं थिलकि न्हापां ला म्ह स्यानाः ज्वर वइगु, छ्यं स्याइगु, बान्ता जुइगुया लिसें सुखा कफ जुइ । थज्याःगु लक्षण खनेदयेवं हिया परीक्षण याना स्वल धाःसा याउँक हे मलेरिया जू मजू सिइकेफइ । लापरवाही यानाः वास्ता मयासे च्वन धायेवं लिपा वनाः विरामी कोमाय् वनेफु, लिसें मृत्य नं जुइफु । सन् २०१० य् विश्व स्वास्थ्य संगठनं विश्वन्यंकं यानाः २१ करोड ९० लाखम्हेसित मलेरिया जूगु लुइकूगु खः । छगू अनुमानकथं उब्ले थ्व ल्वचं जक १२ लाखं मल्याकमनूत सीगु दु । अप्वःथे सीपिं अफ्रिकी देसय् च्वंपिं हे दु । सीपिं अप्वःथें मस्त हे जुयाच्वंगु दु । छगू ला मलेरियाया लक्षण सिइकेमफया, मेगु उमिगु म्हय् ल्वय् लिसे ल्वाय् प्रतिरोधात्मक क्षमता म्हो जूगु कारणं मस्त हे यक्व सीगु जुयाच्वंगु दु ।मलेरिया न्यंकीपिं पति सामान्यत तांन्वःथाय् दइ । तांन्वथासय् गनं अप्वः थें वा वयाच्वनी, वा फोहर लः मुनाच्वनी, अन मलेरियाया जिवाणु दइगु सम्भावना अप्वः दइ । भारत, बंगलादेश, पाकिस्तान, म्यानमार, इन्डोनेसिया, मध्य व दक्षिण अफ्रिकी दय् लिसे दक्षिण अमेरिकी देसय् मलेरियाया खतरा दकलय् अप्वः दु । नेपालय् नं मलेरियाया समस्या खनेदयाच्वंगु दु। विश्व स्वास्थय् संगठनया कथं विश्वन्यंकं हरेक ९ मिनेटय् छम्ह मनू मलेरियाया कारणं सिनाच्वंगु दु । अफ्रिकी देसय् सीपिं मध्ये ८५ प्रतिशत मस्त हे लानाच्वंगु दु । प्वाथय् दुपिं मिस्तय्त मलेरिया जुल धाःसा वया प्वाथय् दुम्ह मचायात नं ल्वचं थी । तांन्वःथाय् जक मलेरियाया खतरा दइ धाःसां आः जलवायु परिवर्तनया कारणं धनी व सफागु देय् धयातःगु युरोप अमेरिकाय् नं थ्व ल्वय्या खतरा अप्वया वयाच्वंगु दु । वैज्ञानिक अध्ययन कथं तांन्वःगु अप्वया वयाच्वंगुलिं वइगु ५० दँ दुने मलेरियाया संक्रमण न्हून्हूगु थासय् नं जुया हे वनी । लिभरपुल विश्वविद्यालयया छगू अध्ययन प्रतिवेदन कथं सन् २०५० थ्यनकी अफ्रिकी देशय् मलेरियाया खतरा म्हो जुयावनी । छाय्धाःसां अन तांन्वःगु तसकं अप्वया वनी, अले वा वइगु म्हो जुइ । गुकिं यानाः पति म्वायेफइगु अवस्था दइमखु । थ्व ल्वय् अनं उत्तरी अफ्रिका व दक्षिण युरोपपाखे न्ह्याःवनी । मलेरियापाखें बचे जुइत तसकं थाकुगु नं मखु । छुं सावधानी जक नाल धाःसां थ्व ल्वय्पाखें बचे जुइफइ । नेपाः भारतय् ला पतिपाखें बचे जुइगु निंतिं झूल तयाः द्यनेगु याइ । विश्व स्वास्थ्य संगठनया लिसें सकलें धयाथें चिकित्सकतय् धापू कथं मलेरियापाखें बचे जुइगु दकलय् बांलाःगु उपाय झूल तयाः द्यनेगु व वासः छ्वाकेगु हे खः । थुकिया लिसेलिसें सरसफाइ नं उतिकं आवश्यक जुइ । फोहर लः छथाय् मुंके मबिल धाःसा न्हूपिं पति ब्वलनेफइ मखु । थुकिया लिसें छेँय् ध्वाक्वय् कुलामय् खिउँथाय् मुंकातइगु म्वाःमदुगु सामान चिइका छ्वल धाःसां पतिं सुलेगु थाय् दइमखु । गुलिखे थासय् पति स्यायेत फोहर लखय् मछिकं छ्वाकेगु नं याः । थुकिं पति ला स्यायेफइ, तर प्रदूषण नं अप्वइ । थुकिया पलेसा लःया सुका छ्वयेगु वा चां ल्हाकेछ्वयेगु हे दकलय् बांलाःगु उपाय जुइ । यदि ततःधंगु पुखू जूसा अन इलय्ब्यलय् सरसफाइ यायेगु हे बांलाइ ।","June 21, 2019 07:55 AM"
https://nepalbhasatimes.com/22206,उसाँय,  ,प्वाथय् दइबलय् सेखं चाःसा छु यायेगु ?,"प्वाथय् दइगु इलय् सेखंनं तसकं हे हीमी चायेको बीफु । थज्याःगु इलय् चिकित्सकतय्सं छुं कथं वासः नयेगु सल्हा नं बीमखु । थज्याःबलय् सेखनं गुकथं तापायेगु ले ?                                                         प्वाथय् दुम्ह मिसायात सेखं चाइगु सम्भावना अप्वः दयाच्वनी, छाय्धाःसां थज्याःगु इलय् वयागु प्रतिरोधात्मक क्षमता म्हो जुयाच्वनी । थज्याःगु अवस्थाय् चिकित्सया सल्हा मकासे छुं नं कथंया वासः नयेमजिउ । सेखं चाइगु इलय् नइगु वासः नं प्वाथय् च्वनाच्वंम्ह मचाया निंतिं खतरनाक जुइफु । कफ पाखें बचे जुइ गर्भावस्थाय् सेख चाइबलय् फयांफक्व कफ मजुइके बीमाः । थुकिया निंतिं छुं ई पाकाः न्हाय् सफा यानाच्वनेमाः, गुकिं यानाः न्हाय गनाः बन्द जू थें जुइफइमखु । क्वाःलःया भाप कायेथज्याःबलय् सेखं चाल धाःसा वासः नयेगु हानिकारक जुइ धयागु च्वय् हे न्ह्यथनेधुंगु जुल । उकिं क्वाःलःया भाप कयाः नं सेखं लंके फइ । थुकिं छातिइ जमा जुयाच्वंगु कफ पिहां वयेत ग्वाहालि याइ । न्हाय् बन्द जुयाच्वंसां आराम बी, साइनसया समस्या नं ज्यंकी । म्हय् लःया कमी मयाये यदि नये मयःसा वा नयेगु मन हे मजूसा लः गाक्क त्वनेगु कुतः यानादिसँ, गुकिं यानाः म्हय् लःया कमी मजुइमाः । नये यःबलय् ठीक ढंगं गाक्क नयेगु याये । आराम कयादिसँ सेखं चायाच्वनीबलय् काचाक्क न्ह्यः वयेकेफइमखु । उकिं ग्वतुला आराम काये । थज्याःगबलय् फुसा आलाहां न्ह्यः वयेकेगु कुतः याये । द्यनेगु इलय् सासः ल्हाये थाकुयाच्वंसां फ्वंगा मिले यानाः आराम जुइकथं ग्वरातुलेगु याये । कथु स्याःसा सेखं चाइगु इलय् कथु स्याइगु नं सामान्य हे खः । यदि कथु स्यात धाःसा हाकुगु च्या त्वने, थुकी कस्ती ल्वाकछ्यानाः त्वँसां जिउ । थुकिया लिसें क्वालखय् चि ल्वाकछ्यानाः गलगल याये । थुकिं कथुयात आराम जुइ । हर्बल वासः गर्भावस्थाय् सेखं चाल धायेवं छक्वलं हर्बल वासः नं नयेमजिउ । थुकिया निंतिं नं चिकित्सकया सल्हा कायेगु बांलाइ । छाय्धाःसा हर्बल वासः नं गुलिं गर्भावस्थाय् बांलाःगु जुइसा गुलिं बांमलाःगु नं जुइफु । स्वस्थ नसा–त्वँसा गर्भावस्थाय् सेखं पाखें बचे जुइगु बांलाःगु उपाय धयागु हे नयेत्वनेगुली ध्यान बीगु खः । नयेबलय् सिसाबुसा, तरकारिया लिसें थीथी नट्स (काजु, मस्र्याबरां आदि) नयेगु यायेमाः । थुकिं प्रतिरोधात्मक क्षमता अप्वयेकाबी, गुकिं यानाः सेखं लिसे ल्वायेत ग्वाहालि जुइ । नयेबलय् क्वाःगु व ख्वाउँगु छक्वलं नयेगु यायेमजिउ, थुकिं सेखं चायेकीगु सम्भावना अप्वः जुइ ।","June 21, 2019 07:45 AM"
https://nepalbhasatimes.com/24465,उसाँय,  ,लः त्वनेमाःगु छाय्?,"लः मनूया शरीरया लागिं तसकं मदयेकं मगाःगु तरल पदार्थ मध्येया छगू खः । न्ह्यागु तरल पदार्थय् नं लःया मात्रा गाक्क दइ, थीथी तरल पदार्थ त्वनेगु धैगु नं लः त्वने थें हे खः । मात्र लःया मात्रा जक अप्वः म्हो जुइगु खः । अथे धकाः अय्लाः थ्वँ वा मेमेगु लागु पदार्थ ल्वाकज्याःगु तरल पदार्थ सेवन यातकि लःया नाप नापं लागु पदार्थत नं त्वनीगु जूगुलिं अज्याःगु लागु पदार्थ ल्वाकज्याःगु लः वा तरल पदार्थ त्वनेगुयात लः त्वनेगु धाइ मखु। थन ला मात्र लःया लः त्वनेगु जकया चर्चा यायेत्यनागु खः । छुं नं लागु पदार्थ ल्वाकज्याःगु तरल पदार्थया खँ मखु। आः लः छाय् त्वनेमाःगु, गुलि त्वनेमाःगु छसिकथं छता निता खँ न्ह्यथनेत्यना ।चिकुलां लः त्वनेगु म्हो जुइ । तांन्वइ मखु। अले म्हय् लःया उलि कमि जुइमखु। लः त्वने नं उलि मालीमखु। लःया उलि प्याः नं चाइमखु। तर थाकुगु झ्यातुगु ज्या याइपिनि धाःसा चिकुसां ज्या यायेबलय् चःति वयाच्वनी । म्हय् लःया मात्रा म्ह जुयाच्वनी । चिकुलां लः मत्वंसां मनूतय्सं च्या, कफि, जुस,रस आदि पेयपदार्थ त्वनाच्वनी, गुकिं यानाः म्हय् लःया मात्रा गानाच्वनी ।म्हय् लःया मात्रा पूरा जुइमाः । थ्व तसकं आवश्यक । तर लःया थासय् तरल पदार्थ धकाः च्या, कफि, कोक, फान्टा आदि जक त्वनाः लःया मात्रा पूरा जुइ मखु। थज्याःगु पेय पदार्थं थीथी कथं उसाँय् जक मदयेका बी । चिनि वा चाकुगु पेयपदार्थ अप्वः त्वन कि ल्ह्वना वइ । थःत माः कथं स्वयां अप्वः ल्ह्वन कि ब्लड प्रेसर बढे जुयावइ । मुटुल्वय् जुयावइ । मष्टिस्कघाट जुइ । चिनिया ल्वय् जुइ । अय्जुयाः अज्याःगु पेय पदार्थ त्वनाः, अप्वः चाकुगु नयाः त्वनाः ल्ह्वंकेगु स्वयां लः त्वनेगु हे शरीरया लागिं भिं जुइ ।                                                         मनूया म्ह ७० प्रतिशत लखं जायाच्वंगु दइ, गुकिं यानाः मनूया म्हय् तरल पदार्थया सन्तुलन मिले जुयाच्वनी । शरीरयात माःगु पोषण पदार्थ यक्व थ्यनाच्वनी । म्हया तापक्रम नियन्त्रणय् लानाच्वनी । नयेगु त्वनेगु पचे यायेगु, फोहरयात वांछ्वयेगु, नियमित रुपं जुयाच्वनी । लः गाक्कं त्वन कि, लः अप्वः त्वन कि ल्ह्वना नं वइमखु। ल्ह्वनीगु नं म्हो जुइ । नये न्ह्यः लः त्वन कि नयेबलय् प्वाथय् लखं जायाः अप्वः नये मालि मखु। प्वाः जाः थें च्वनाच्वनी । अले म्हो जक नयेगु याइ । गंसिपिं, ग्यसुमगःपिंसं धाःसा अथे लः त्वनेमजिउ । नये न्ह्यः मखु मेमेबलय् लः त्वनेगु यायेमाः । तांन्वइबलय् वा परिश्रम यानाः ज्या यात कि चःति वइ । चःति यक्व वल कि म्हय् लःया मात्रा मगानाः लःया मात्रा म्हो जुया वइ । अप्वः चःति वल कि लपाय् संके मफया वइ । त्यानुया वइ । ज्या यानाः म्हय् मुनीगु फोहरत पिहां वने फइमखु। तन्न गाक्कं लः त्वन कि म्हय् हानं फूर्ति वइ । फोहरत फुक्कं पिहां वनी । हानं लःया सन्तुलन मिले जुइ । लःया मात्रा गाक्कं मिले जुया च्वनकि म्हय् छ्यंगूया ल्वय् नं उलि खने दइमखु। ख्वालय् वइगु स्यःकै नं वइमखु। वयाच्वंगु स्यःकै लनावनी । स्यःकै धइगु हे ख्वालय् च्वंगु चिम्सं प्वाः तितकिं वइगु खः । गाक्कं लः त्वन कि अथे तिनाच्वंगु चिम्सँप्वा चाला वनी । मनूया म्हय् निगः किड्नी दइ । उकिं न्हिं सलंसः लिटर हि चाले यानाः फोहरगु चीज वांछ् वयाः पिसाब दयेकी । मनूतय्सं थीथी चीजबीजत नसात्वँसात नयाच्वनी । थीथी ज्या यानाच्वनी । म्हय् फोहर मुनाच्वनी । किड्नीं निरन्तर हि चाले यानाः हिइ च्वंगु फोहर सफा यानाच्वनी । शरीरयात स्वस्थ यानाच्वनी । यदि म्हय् लः मगात धाःसा वा लः म्हो जुलकि किड्नी हि च्वंगु फोहर गाक्कं सफा याये फइमखु। लिच्वः पिसाब म्हो जुइ । किड्नी स्यनावनी । छम्ह वयस्क मनूया पिसाब चछि न्हिच्छि याने २४ घण्टा दुने सालाखाला छगू त्या लिटर दयेमाः । लः मगातकि पिसाब म्हो जुयावनी । मनूतय्त ज्या यानाः त्यानुयः तनाव जुयाः तान्वया च्वनीगु इलय् छकः प्याःचाः लंक लः त्वनेगु मन हे शान्त जुयाः शितल जुइ । तनाव त्यानुगु सकतां लनावनी । अथेहे यदि सुयां एकाग्र जुयाः ध्यान बियाः यायेमाःगु छुं ज्या दःसा ज्या याये न्ह्यः छगू गिलास लः त्वनाः ज्या न्ह्याकल धाःसा ज्या पूवनेत ग्वाहालि याइ, ग्वाहालि जुइ । ज्या यायां त्यानुया वल, एकाग्रता स्यनावन, ज्या याये थाकुया वल धाःसां हानं छकः लः त्वनाबिलकि त्यानु लनावनी । हानं एकाग्रता लिहां वइ । अल्छि तनावनी । तापाना वनी, अले हानं ज्या याये मन दइ । अथेंतुं साःसाः स्याःपिं, लापाँय् स्यापिं लापाँय् फिरफिर संपिं मनूतय्त ज्या याये न्ह्यः गाक्कं लः त्वना ज्या यायेमाः । ज्या यायां नं, ज्याया इलय् नं लः त्वनाः च्वनेमाः । म्हय् लःया मात्रा गाक्कं दत कि ज्या यायां म्हय् मुनावइगु, म्हय्च्वंगु थीथी कथंया फोहर चुइका यंकी । अले ज्या यायेगु शक्ति हाकनं दया वइ । ज्या यायेगु शक्ति म्हो जुया वनीमखु । अथेंतुं गाक्कं लः त्वनाः च्वयेगु, ब्वनेगु यात कि विद्यार्थीतय्सं जाँचय् बांलाक अंक हयेफु। बांलाक पास जुइफु धइगु नं छगू अनुसन्धानं खनेदुगु कनातःगु दु। गाक्कं लः म्हय् दयाच्वन धाःसा न्ह्यपुइ लःया सन्तुलन मिले जुयाः लुमंकेगु शक्ति दयाच्वनी, लुमंकेगु शक्ति सुधार जुयाच्वनी धकाः धयातःगु दु। अय्जुयाः सकसिनं लः त्वनेगुलि विचाः यानाः माक्व लः त्वनेमाः । आः छम्ह वयस्क मनूया गुलि लः त्वनेगु, गुब्ले लः त्वनेगु? शायद अप्वःसिनं स्यूगु हे जुइमाः छम्ह वयस्क मनूयात न्हिं प्यंगु न्यागू लीटर लः माः । लः धायेवं खालि लःया जक खँ मखु। मेमेगु तरल पदार्थ, छुं नं पदार्थया ति नं लः हे खः । म्हय् लःया मात्रा तरल पदार्थया मात्रा गाक्क त्वनेगु लागिं सुथय् दने कथं छगू गिलास लः त्वनेगु। कौला, बजि वा ज्यःना बेली न्ह्यः बाघौति न्ह्यः हानं लः त्वनेगु। न्ह्याबलें लः सिसि छगः थासय् तया तयेगु। मालकि त्वनेगु। यदि लः खालि त्वने मयःसा लखय् कागति वा मेमेगु फलफूलया ति ल्वाकछ् यानाः त्वनेगु। मात्र लः शुद्ध व सफा जुइमाः । लखय् स्वास्थ्ययात स्यनीगु छुं नं दये मजिउ । मनूत मनसें लांलां तकं म्वायेफइ । तर लः वा तरल पदार्थ मत्वंसे छवाः नं म्वाये फइमखु। म्हया प्रत्येक प्रणालीइ सञ्चालनया लागिं लः हे मदयेकं मगाः । प्रणाली दित कि मनू नं सी ।","August 24, 2019 04:06 PM"
https://nepalbhasatimes.com/24671,उसाँय,  ,मिसातय् थीमजिउ दितकि,"मिसातय् जब थीमजिउ दी, व अवस्थायात रजोनिवृत्त धाइ । मिसातय् जब थथे प्राकृतिक रूपं थीमजिउ दी वा दीगु अवस्था वइ, व ई थ्यनकि, थ्यनीथें च्वनकि इमिगु म्हय् हार्मोनया मात्राय् हिउपाः वइगु जुयाः इमिगु म्हय् अस्वाभाविक रूपं हिउपाः खने दयावइ । थीथी कथंया हिउपाः खने दयावइ । अले अज्याःगु हिउपाःया वासः व निदानया लागिं डाक्टरतय्सं यक्व यक्व ध्यबा खर्च  याकाच्वनी ।                                                         तर डाक्टरतय्सं अज्याःगु हिउपाः व उसाँय् थीमजिउ दिनाः व दीत्यनाः प्राकृतिक रूपं मिस्तय्त म्हय् खने दयावइगु ल्वय् वा हिउपाः खः धकाः बिचाः याकी मखु। थुखेपाखे विचाः यानाः वासः याकेगु लुमंकी मखु। हानं स्वयं मिसातय्सं थःगु थीमत्यः दित धकाः कनी नं मखु। गुकिं यानाः म्वाःमदुगु वासः यानाः ध्यबा फुकाच्वनी । अथे जुयाः थज्याःगु अवस्थाय् वइपिंत डाक्टरतय्सं इमिगु रजोनिवृत्तया बारे न्यनेकने यानाः जक वासः यायेमाः । ल्वगितय्सं नं कनेमाः । मिसातय्के हर्मोनया मात्रा म्हो जुयाः वनकि लय्लय् डिम्बासयं डिम्ब पाके जुयाः प्वाथय् मवलकि थीमजिउ दी । खास यानाः मिसातय् पीन्यादँय् थीमजिउ दी । अपवादया रूपय् पीदँनिसें न्यय्न्यादँया दुने थीमजिउ दीफु। थ्व जुलप्राकृतिक रजनोवृत्ति । गुलिखय् उसाँय् मदयाः, अपरेशन यानाः मचाछेँ हे लिकयाछ्वलकि थीमजिउ दी । थ्व अवस्थायात सल्यक्रियात्मक रजोनिवृत्ति धाइ । अथेंतुं गुल्सं गुल्सं वासः यानाः गथेकि केमयोथेरापी, रेडियोथेरापी, क्यान्सरया वासः आदि प्रयोग जुल कि थीमजिउ जुइगु प्रभावित जुइ । दी । मिसातय् थीमजिउ दी न्ह्यः इमिगु शरीरय् यक्व यक्व हिउपाः वइ । अज्याःगु हिउपाः धाःसा थीमजिउ जूगु दक्कसिवें लिपा तकं खने दया वयाच्वनी । अज्याःगु हिउपाः सामान्यतया सकसितं खनेदइगु लक्षण व चिन्हत खः । म्ह चासुया वइगु, म्हय् कै नं वइ, छ्यंगूया ल्वय् मदुसां म्ह चासुइ । गुल्सं गुल्सं मिसातय्सं बांबांमलाःगु अश्लिल वा फोहरी बोली बचन तकं ल्हाये यः । तं अप्वः पिकाये यः । ख्वालय् तसकं क्वाःगु वा पूगु अनुभव जुइ । चित चित चःति वयाच्वनी । भतिचा भतिचा झुम्म च्वंथें जुइ । न्ह्यः वयाच्वं थें जुइ । नुगःचु धुकधुक मिंथें च्वनी । गुब्सं गुब्सं न्ह्यः बांलाक वइमखु। वःसां न्ह्यः स्यनी । चान्हय् चान्हय् दने मालाच्वनी । न्ह्यः वलकि दने मालकि चुलुचुलु पिसाब याये मालाच्वनी । थ्व अवस्थाय् यौनसम्पर्कय् नं समस्या वइ । योनी गनीगु, सुख्खा जुइगु का®णं यानाः यौनसम्पर्क पीडादायक जुइ । योनीं योनीरस उत्पादन मजुइगु जुयाः यौनसम्पर्कय् घाःपाः जुइफु। कारणवस मिजंतय् यौनसम्पर्कया इच्छा दइमखु। मिजंत तापाना वनेफु। यौन सम्पर्क म्हो जुयावनी । तर निम्हेसिनं नं कारणयात सिइकाः थुइकाः माःबलय् माःथाय् माः कथं चिकं प्रयोग यानाः नं यौनसम्पर्क सहज यायेजिउ । गुकिं यानाः मिसातय् यौनइच्छा अझ अप्वः जुयावइ । आः मचा दइमखुत, नियोजनया वासः नये माली मखुत धकाः निम्हेसियां यौनइच्छा अप्वः दयावइ । यौन चिकंया बारे न्यनेगु वा मदुसा छेँय्या चिकं प्रयोग यानाःसां जिउ । ई माःबलय् धाःबलय् प्राप्त जुइगु जुयाः प्रयोगय् सनाच्वने माली नं मखु। ध्यबा फुइ नं मखु। हानं प्रयोग याये नं अःपुइ । अथेंतुं छ्यंगू गनावनी । सालुयावनी । कत्ला कत्ला खने दयावइ । ख्वाःया छ्यंगू चाउरी परे जुयावनी । ख्वालय् अप्वः सँ बुयावइ । सँयागु चमक तनावनी । सँ हायावइ । नये त्वनेगुली बिचाः मयात धाःसा ल्ह्वनाः वइ । प्यंपा तग्वः जुया वइ । लापाँय् छवासुयावइ । साःसाः स्यानावइ । ल्ह्वनाः वःलिसें शारीरिक श्रम म्हो जुयावःलिसें चिनिया ल्वय्, प्रेशरया ल्वय्, मुटुया ल्वय् खने दयावइ । थाइराइडस्या ल्वय् क्यान्सरया ल्वय् खने दया वयेफु। क्वँय् ज्यलावनी । सामान्य चोटपटकं नं क्वँय् त्वःधुले फु। त्वःधुलकि हानं स्वाइ नं मखु। म्हय् हार्मोनया मात्रा म्हो जूवनीगु जुयाः क्वँय् सालुयावनी । कमजोर जुयावनी । क्वँय्या ल्वय् अस्तियोपोराेसिस जुइ । मिसा हर्मोन इस्त्रोजन म्हो जुइगु कारणं मिसातय्के थ्व अवस्था वइगु खः । अय्जुयाः इस्त्रोजन हर्मोन धइगु नसात्वँसा गथेकि मुस्या व मुस्याजन्य पदार्थ फसिपु, काउलि, चना,  राजमा, सिमि, च्याऊ, सुन्तला, ख्येँ, ब्रकाउली, पलःचाया नाप नापं ख्वःसिं, बरां, आदि नयेगु यायेमाः । अथेतुं क्वय्या लागिं क्याल्सियम भिटमिन डी युक्त नसात्वँसा गथेकि धौ, दुरु, व दूधजन्य पदार्थ न्या न्याचिकं, समुद्री नसा त्वँसा नयेगु यायेमाः । थुकथं नयेगु त्वनेगु यानाः नं सामान्य उपचार यानाः नं मजिल धाःसा स्त्री राेग विशेषज्ञ नापं सहलह यानाः हार्मोन प्रतिस्थापन वासः नं यायेमाः ।","August 31, 2019 05:36 AM"
https://nepalbhasatimes.com/16792,उसाँय,  ,थीथी मुसुया कारण व उपचार,"अप्वःसिनं बिचाः याइ कि मुसु भचा वयां छु हे जुइ ? तर झीसं अथे बिचाः यायेगु धयागु तःधंगु गल्ती यानागु जुइ । छाय्कि तःन्हु तक वयाच्वंगु मुसुं छितः गुगुं गम्भीर वा लायेकां लायेके थाकुगु ल्वय् तक थ्यंके यंकेफु । अथे जुयाः थुकिया तुरुन्त हे उपचार यायेमाः । आः झासँ, थुकिया घरेलु उपचार गथे यानाः यायेगु खः सिइके, अले वयां नं न्ह्यः मुसुया प्रकृति बारे नं सिइके –                                                         सुख्खा मुसु ः  थुकी तसकं मुसु तयेमाली । म्हुतुइ चिनि आदि तयाः लः त्वनाबिलकि भचा याउँसे च्वनी । गंगु कथु नं प्यानावइ । प्याःगु मुसु ः  थुकी कथु भचा प्यानाच्वनीगुलिं मुसु तयेत अःपुइ । मुसु तये वःसां म्ह न्यली नं मखु । कफ दुगु मुसु ः  थ्व स्वंगूगु स्टेज खः । छातिइ कफ दइ । मुसु तयेबलय् गबलें गबलें कफ भचा नं ब्वला वइसा गबलें वइमखु । कफ अप्वः च्याप्च्याप् च्वंगु मखुत वा मुनाच्वंगु मखुत धाःसा मुसु तये उलि थाकुइमखु । कफ बांलाक पाके मजूनिगु जुलकि सास्ति जुइ, पाके जुयाः कफ म्हासुसे च्वनकि मुसु तये भचा अःपुइ । हाकु मुसु ः  थ्व मुसु आपाः यानाः मस्तय्त वइ । मस्तय्सं मुसु ततं स्येँस्येँमिंका हइ । ख्वाः ह्याउँक च्यानावइ, अले बांमलाक न्यली । मस्तय्गु निंतिं थ्व तसकं हे सास्ति नइगु मुसु खः । सासःया मुसु ः  थ्व मुसु वइपिनि फुंफुंमिनी । थ्व सुख्खा व कफ दुगु नितां कथंयागु नं जुइफु । अले थ्व मुसु वइपिनि सासः ल्हाये साप हे थाकुइ । थ्व ब्रोंकाइटिस, दम, टीबी थेंज्याःगु ल्वय्या न्हापांगु अवस्था जुयाच्वनी । थुकिं छातियात नोक्सान याइ । मेमेगु ल्वय् नं थुकिं पिकयाबी । मुसु वइगु थीथी कारण – मुसु मुख्यतः गलत नसात्वँसा व हिलावंगु मौसमया कारणं वइ । मौसम हिउसां नयेत्वनेगुलिइ बांलाक ध्यान मबिसे च्वनकि मुसु वइगु जुइफु । – प्वाः सफा मजुलकि अथवा कब्जियत जुलकि नं मुसु वयेफु । – गबलें गबलें माक्व स्वयां अप्वः नलकि नं मुसु वइ । अप्वः नलकि छितः अपच जुइ, अले म्हय् तःताकथंया एसिड आदि दयावइ । – नयेगु धयागु नये यःगु स्वयां भचा कम हे नयेगु यायेमाः । बागःप्वाः जायेक भपादिसँ, चकंछि लःयात व चकंछि फय्यात त्वःतादिसँ । तर गुलिखे मनूत आहा गज्याःगु साः धाधां प्वाः इसिइसि पंक नयाच्वनीपिं नं दु । थथे यायेमजिउ । – पाचनशक्ति कमजोर जुलकि पाउँगु चीज, मैदां दयेकातःगु चीज, अचार, पाउँगु धौ, पाउँगु लस्सी आदि नये–त्वने यायेबलय् उकिं कथुइ व छातिइ प्रभाव लाकी, अले मुसु वयेगु शुरु जुयावइ । – प्रदूषित वातावरण, कुँ, धु्रमपान आदिं नं मुसु वयेकाबी यः । थज्याःगु पाखें बचय् जुयाः शुद्ध फसय् वनाः ताताःहाकयेक सासः ल्हायेगु यायेमाः । – मुसु वइगु छुं छुं मेमेगु कारण नं दइ, गुगु झीगु लापरवाहीं यानाः दयावइ । ध्यान बियादिसँ कि दक्वं कथंया मुसु छगुलिं मेगुया जन्मदाता खः । लक्षण नं अथे अथे हे च्वनेयः । अथे जुयाः थ्व गज्याःगु कथंयागु मुसु धकाः सिइके थाकुइयः । अथे जुयाः थन दक्वं कथंया मुसुया घरेलु उपचार बियागु दु, छितः थःत सुविधा जूकथं थ्व उपाय छ्यलादीफइ । उपचार – कस्ति व पालुं मुसुयात फाइदा याः । कस्तिइ पालुति ल्वाकछ्यानाः फ्ययाबिलकि मुसु वःगु लनी । थ्व न्हिछिया स्वक्वःनिसें प्यक्वः तक सेवन यायेमाः । – च्या दायेकादिसँ, तर च्यापतिया थासय् नवःघाँय् प्यहः न्याहः तयादिसँ, थुकी चि भचा नं तयाः त्वनादिसँ, मुसु लनावनी । – म्हुतुइ सुकुमेल छगः तयाः बुलुहुं न्ह्ययाच्वनादिसँ, मुसु क्वलाइ । – यदि मुसुया लिसें फुंफुं नं मिं धयागु खःसा कागतिइ मलय्चुं व चि तयाः बुलुहुं बुलुहुं चुचुप्याना च्वनादिसँ । थुकिं फाइदा याइ, अले सासः नं याउँक ल्हायेफइ । – मुसुया उपचार यायेत दाखया सेवनं नं ज्या बिउ । थुकिया पु लिकयाः वांछ्वयादिसँ, अले दाखय् निगः मलय् स्वचाकादिसँ, अले चुचुप्यानादिसँ । – बहनी द्यनेबलय् मलय् दुगु दाख म्हुतुइ तयाः द्यनेगु नं जिउ । थुकिया रस बुलुहुं बुलुहुं कथुं कुहां वनाच्वनी, अले मुसु नं क्वलालां वनी । निन्हु प्यन्हु थथे हे यानादिसँ । बहनी द्यनेबलय् पालु छकू म्हुतुइ तयाः द्यनेगु यात धाःसां नं मुसु लनावं । थुकिया रस कथुं कुहां वनाः छातिइ थानाच्वंगु खै नायेकाहइ, अले मुसु क्वलानावनी । – छगू चम्चा प्याजया रसय् छगू चम्चा हे कस्ति ल्वाकछ्यानाः फ्ययादिसँ । मुसु लनावनी । – छगू गिलास लखय् चिधंगु चम्चां स्वंगू चम्चा मस्र्यासोंप तयाः दायेकादिसँ, बछि लः सुपाः वनकि ल्ह्वनाः लुमुलुमु जक धायेकादिसँ । थुकी माःकथंया कस्ति ल्वाकछ्यानाः त्वनादिसँ । थुकिं नं मुसु वःगु लनावनी । – मुसु तयेबलय् हि नं खनेदत धाःसा अंगूरया रस चिग्वःगु कपं छगू कप त्वनादिसँ । छुं न्हि तक सेवन यात धाःसा फाइदा खनेदयावइ ।","January 19, 2019 01:45 AM"
https://nepalbhasatimes.com/17005,उसाँय,  ,स्वस्थ जुयाः ताः ई म्वायेगु गुकथं ?,"थःगु दिनचर्याय् भतिचा जक हिउपाः हयेफुसां स्वस्थ व दीर्घायु जुयाः म्वायेफइ । थुकिया निंतिं क्वय् न्ह्यथनागु छुं छुं खँ जीवंकाःछिया निंतिं नाला कयादिसँ । न्ह्याब्लें स्वस्थ जुयाः ताःई म्वायेफइ ।                                                         – न्हियान्हिथं सुथय् द्यः तुइ न्ह्यः दनाः निगू स्वंगू किलोमिटर चाःहिलादिसँ । सूर्य आराधना यानाः थःगु न्हि सुरु यानादिसँ । थुकिं शक्ति जागृत जुयाः दिमागयात तन्दुरुस्त यानातइ । – म्हयात न्ह्याब्लें तप्यंक तयादिसँ । फयतुइबलय् नं म्ह तप्यंक तयादिसँ, न्यासि वनेबलय् नं तप्यंक म्ह तयाः न्यासि वनादिसँ । दनेबलय् नं तप्यंक म्ह तयादिसँ, अर्थात न्ह्याब्लें म्हयात चुस्त यानातयादिसँ । – नसा–त्वँसापाखें निसें हे स्वस्थ जुइगु कुतः यानादिसँ । नयेबलय् न्ह्याब्लें यक्व न्ह्ययाः जक घुतुकेगु यानादिसँ । थुकी पाचनक्रिया ठीक यानातइ । – ल्ह्वनीगु मू कारण चिकनय् पुकातःगु व चाकुगु अप्वः नइगुलिं खः । थुकिं दाः खाकाबी । म्हयात त्यानुकाः अल्सी चायेकाबी । उकिं थज्याःगु नसा म्हो हे जक भपादिसँ । – पचे याये थाकुगु, दाः अप्वः दुगु, चिकनय् दयेकातःगु नसा नयेगु त्वःतादिसँ । यदि थज्याःगु नयेमाल धाःसा नयेधुंकाः छगू इलय् उपवास च्वनादिसँ । थुकिं सन्तुलन दयेकातइ । – सवारी साधनया मोह त्वःतादिसँ । सतिक वनेमाःथाय् फयांफक्व न्यासि हे झासँ । थुकिं मांसपेशीया व्यायाम जुइ । गुकिं यानाः छितः निरोगी यानातइ, अले म्ह नं आकर्षक दयेकातइ । – नसाज्वलनय् गुलि फु उलि सिसाबुसा, वाउँगु तरकारी दुथ्याकादिसँ । शरीरयात माःगु ‘फ्याट’ सिसाबुसा, तरकारिपाखें प्राकृतिक रुपं चुलाकेफइ । – दिमागयात सुस्त तयातयादीमते । वःगु ज्या फटाफट पूवंकेगु कुतः यानादिसँ । – छेँज्या फयांफक्व थम्हं हे यायेगु यानादिसँ । छेँज्यां नं यक्व कसरत याकी । – व्यस्तता नं स्वास्थ्यया निंतिं वरदान हे खः । ताःई म्वायेगु निंतिं थ्व सितिकं वःगु वासः हे खः । उकिं थःत न्ह्याब्लें व्यस्त तयातयादिसँ । – थःगु व्यक्तित्व कथं वसः पुनेगु यानादिसँ । चुस्त वसः पुनेगु यात धाःसा म्हय् फुर्ति नं खने दयाच्वनी । – जीवन न्ह्यानां तुं च्वनी । गतिशीलता हे जीवन खः, थुकियात न्ह्याब्लें लुमंकातयादिसँ । – थःगु जीवनया लक्ष्य, उद्देश्य व ज्याय् समर्पणया भाव तयादिसँ । – शरीरया सुन्दरता उकिया सरसफाइलय् दइ । उकिं थ्वपाखे नं विशेष ध्यान तयादिसँ । – सुथय् बहनी न्ह्याब्लें मञ्जन यायेगु यानादिसँ । – नियमित रुपं थम्हं नालातयाम्ह द्यःया दर्शनया निंतिं ई पिकयादिसँ । छि न्ह्यागु हे धर्मयाम्ह जूसां थःम्ह द्यःया प्रार्थना यायेगु यानादिसँ । – तंया हुनिं शरीर, मन व बिचाःया सुन्दरता म्हो जुयावनी । उकिं तं पिहांवइगु इलय् संयमित जुयादिसँ । – मन व बचंया चंचलताया कारणं अपमानित नं जुइमालेफु, उकिं थःगु मन व बचंयात संयमित यानादिसँ । थुकिं मेपिनि स्नेह व प्रेम चूलाकेफइ ।","January 26, 2019 02:00 AM"
https://nepalbhasatimes.com/24675,उसाँय,  ,"छाय् ग्यानापु, सीभियर डेंगू","सिभीयर डेंगू तसकं ग्यानापुगु ल्वय् खः । छाय्कि थ्व जुलकि ल्वगिया म्हया थीथी ब्वं हि पिहां वइ । अले थ्व हिया माध्यमं ब्लड प्लाज्मा म्हं पिहां वनेगु याइ । सीभीयर डेंगूया ज्वरं स्येँ, स्वँ व नुगःस्येँयात ड्यामेज यायेफु। गुलिं गुलिं मामलाय् ल्वगिया ब्लडप्रेसर थुलि म्ह जुयावनी कि वयागु ज्यान हे वनी ।                                                         सीभीयर डेंगूया मेमेगु लक्षण थुकथं दु : १) च्व व खिलिसें हि वइगु । २) हियालिसें प्लाज्मा पिहां वइगु । ३) सासः ल्हाये थाकुइगु व स्येस्यें वइगु । ४) स्येँ, नुगःस्येँ अथवा म्हया मेमेगु अंगय् तीव्र गतिं हिउपाः वइगु व मना वइगु । ५) ल्वगिया दिमागी अवस्था स्यनीगु व वें थें सनीगु आदि । सीभियर डेंगूया थज्याःगु थीथी लक्षणया लिसेलिसें ल्वगितय्गु म्हं प्लेटलेट्सया ल्याः तीव्र गतिं कुहां वनी । इमिगु म्हया अंगं ज्या यायेगु त्वःता बीफु, अले इपिं सीफु। उपचार डेंगू मजुइका च्वनेगु हे उकिया उपचार खः । सामान्य डेंगू जूसा आम कयाः यक्व मात्राय् तरल पदार्थ कयाः, थः च्वंच्वनागु थाय्या जःखः सुचुपिचु यानाः लंकेफइ । तर सीभियर डेंगूया आः तकं पाय्छिगु उपचार लुइके फुगु मदुनि। सामान्यतया सीभियर डेंगूया ल्वगियात यदि गुलिफु उलि याकनं डाक्टर क्यनाः आइसीयुलय् भर्ना यानाबिल धाःसा ल्वगि म्वाइगु सम्भावना दइ । उपचारया झ्वलय् ल्वगियात थुपिं ट्रीटमेन्ट बीगु याइ : १) हि व प्लेटलेस बीगु २) म्हय् लः गाक्क तयेत नसाया ग्वाहालिं ल्फ्युइड थ्यंकाबीगु ३) सासः ल्हाये थाकुयाच्वंगु दुसा अक्सिजन थेरापी बीगु आदि । डेंगू मजुइकेगु गुकथं? १) डेंगू मजुइकेगु खःसा अज्याःपिं पतितय्सं न्याये मफयेका च्वनेमाः, गुपिं डेंगू भाइरस पुंकीपिं खः । २) अज्याःगु थाय् गन डेंगू न्यनाच्वनीगु दु, अज्याःथाय् लः मुंके मबीगु गथेकि प्लास्टिक ब्याग, क्यान, गमला, सतक वा कूलरय् मुनाच्वंगु लः । ३) पतिं मन्याकेगु निंतिं यक्व कुतः यायेमाः । गथेकि : झूल तयेगु, छगः लंचा दुगु लं फीगु आदि । सीभियर डेंगू मस्तय्त व तःधिकःपिंत निखलःसितं जुइफु। अथे खःसां थुकिया खतरा मस्तय्त आपाः दु। थज्याःगु कथंया डेंगूया यदि इलय् हे उपचार मजुल धाःसा ल्वगिया ज्यान तकं वनेफु । लक्षण सीभियर डेंगू सुरु जुइस्वयां न्ह्यः ल्वगियाके डेंगूया सामान्य लक्षण खने दयावइ । गथेकि : ज्वर वइगु, छ्यं तसकं स्याइगु, वाक्वाक् वइगु, म्हय् थाय् थासय् ह्याउँक फ्वता वइगु, प्लेटलेटस मगाइगु आदि । थ्व झ्वलय् ल्वगिया हे हि जाँचे यानास्वत धाःसा डेंगूया हे पुष्टि जुइ । तर स्वन्हुनिसें न्हय्न्हु लिपा ल्वगियाके सीभियर डेंगूया लक्षण खने दयावइ । सीभियर डेंगूया दकलय् म्हसीके अःपुगु लक्षण धयागु म्ह ख्वाउँया वनीगु खः । (३८डिग्री सेल्सियस स्वयां कम तापक्रम) थ्व बाहेक सीभियर डेंगूया मेमेगु लक्षण थुकथं दु : १) प्वाः तसकं स्याइगु २) तसकं स्येंस्यें वइगु ३) याकनं याकनं बान्ता वइगु ४) बान्ता यायेबलय् हि वइगु ५) म्हय् लः जायावइगु ६) गिजां वा न्हासं हि बाः वइगु ७) प्लेटलेट्स तीब्र गतिं कुहां वनीगु ८) सने मफइगु व अय् च्वने थय् च्वने मफइगु आदि । सीभियर डेंगूया थज्याःगु लक्षण खने दत धाःसा गुलिफु उलि याकनं डाक्टर क्यनेगु यायेमाः । हिला हिला वनीगु मौसमय् यदि छिं न्हूगु थासय् झायेत्यनागु दुसा पतिं न्याके मबीगु यानादिसँ । छिगु छेँया जःखः गनं लः मुनाच्वंगु दुसा व सफा यानादिसँ । खुन्हु तक नं ज्वर मलन धाःसा हि जाँचे याका हे दिसँ । डेंगू मजुइकेगु खःसा पतिं मन्याकेगु याये हे माः । लुमंकादिसँ, डेंगूया पतिं न्हिनय् हे जक न्याइ । अथे जुयाः, न्हिनय् पतिपाखें बचे जुयादिसँ । पतिं न्याये मफइगु क्रिम बुलादिसँ । छगः लंचा दुगु लं फिनादिसँ । खास यानाः वा वइगु मौसमय् छगः लंचा दुगु कमिज लं फिनादिसँ । चप्पलया थासय् लाकां हे न्ह्यानादिसँ । छेँय् कूलर, गमला व झंगःतय्त त्वंकेत तयातःगु लःथलया लः सफा याना तयादिसँ । छेँयागु लःया ट्यांकीइ बांलाक पुसा तयादिसँ ।","August 31, 2019 05:47 AM"
https://nepalbhasatimes.com/17004,उसाँय,  ,"यला छगलं याइ,  थुलि फायदा","झी नेवाःतय् न्हापांनिसें हे मसलाप्वलय् यला नं तयेगु चलन दु । थ्व मसलायात थथे इज्जत बियातःगु कारण झी पूर्खापिंसं थुकिया गुण म्हसिउगुलिं हे जुइमाः । पिने सियुगु ख्वला व ख्वला प्वलेबलय् दुने सुकुमेलया पु थें हे हाकुसे च्वनीगु व सवाः नं भचा अथे अथे हे वइगु थ्व मसलायात वासःया रुपय् छ्यलेबलय् उकिं झीत अद्भूत हे फाइदा याइ ।                                                         गुगु फाइदा थुकथं दु– १) यला नयेगु यानाच्वन धाःसा छितः गबलें नं सासःया ल्वय् जुइमखु । छितः दमया ल्वय् दु, अथवा स्वँय् गुगुं कथंया इन्फेक्शन जुयाच्वंगु दु धयागु खःसा यला भपियादिसँ, लनावनी । ख्वाउँयाः मुसु वयाच्वंगु खःसां लनावनी । २) यलां छिगु म्हय् च्वंगु खराब व विषालु चीजयात पितछ्वयेत ग्वाहालि याइ । म्हय् अथें अथें नं छुं छुं पदार्थ मुंवनी, गुकियात पितछ्वयेगु जरुरी जुइ । थज्याःबलय् यला तसकं ज्या वः । ३) गुलिं गुलिं मनूतय् म्हुतु नवइगु समस्या जुयाच्वनी, अज्याःपिंसं यला चुचुप्यानाः तयेगु यायेमाः । थुकिं म्हुतु नमवइगु जक मखु, म्हुतुइ दुनें छुं इन्फेक्सन अथवा घाः जुयाच्वंगु दुसां लंकाबी । ४) छितः न्ह्याबलें छ्यं स्याइगु समस्या दु ला ? अथे खःसा यलाचिकं छ्यनय् तिलादिसँ, छिगु छ्यं स्याःगु याकनं हे लनावनी । ५) यलां क्यान्सर थेंज्याःगु ल्वय्यात नं तापाकातइ । यला नयेगु यानाच्वन धाःसा छि न्ह्याबलें स्वस्थ जुयाच्वने फइ । ६) यलां पाचनशक्ति बल्लाकी । थ्व नयेगु यातकि एसिडिटीया समस्यां नं मुक्त जुइफइ । थुकिया नियमित सेवन यानाच्वन धाःसा ग्यास्ट्रिक अल्सर व मेमेगु पाचन सम्बन्धी ल्वय् जुइगु खतरा यक्व हे कम जुइ । ७) स्वँलिसे सम्बन्धित ल्वय्या सामना यायेमालाच्वंगु दुसां यल नयाबीगु जिउ । थुकिया नियमित सेवनं दम, मुसु, स्वँ, कयेकुंगु, स्वँ मनावःगु व टीबी आदि ल्वय्पाखें मुक्त जुइफइ । ८) यला च्व सम्बन्धी ल्वय्यात नं वासः खः धयातःगु दु । थ्व छता बांलाःगु डाइयुरेटिक नं खः । थुकिया नियमित सेवनं युरिनेसन जक थासय् लानाच्वनीगु मखु, किड्नीलिसे सम्बन्धित ल्वय् नं तापानाच्वनी । ९) यलाय् एन्टिअक्सिडेन्ट प्रशस्त दु । थुकी निगू कथंया एन्टिअक्सिडेन्ट दइ, तर खास यानाः एन्टी क्यान्सर एन्टिअक्सिडेन्टस दइ । थुकिं ब्रेस्ट कोलन व ओभरियन क्यान्सरयात पनी । थुकिं क्यान्सर सेलया विकास व निर्माणयात दिकाबी । १०) यलाया सेवनं सँ हाकुसे, ख्वातुसे च्वनाः बल्लाइ । थुकी दुगु थीथी तत्वं यानाः सँयात पोषण चूलाइ । थुकिं सँयात बल्लाकी । ११) यलां छगू भिंगु डेटोक्सया नं ज्या याइ । थुकिं म्हय् दुने च्वंगु विषालु तत्वयात पितछ्वयाः म्हयात स्वस्थ यानातइ । १२) यलाया नियमित सेवनं छिगु छ्यंगुलिइ न्ह्याबलें चमक दयाच्वनी । स्कीन एलर्जीया समस्याय् यलां थःगु एन्टि ब्याक्टेरियल गुणं यानाः नेचुरल रेमेडीं थें ज्या याइ । १३) यलाय् एन्टिसेप्टिक व एन्टिब्याक्टेरियल गुण दु । थुकी झिंप्यताजि ब्याक्टेरियात नष्ट यायेगु शक्ति दु । उकिं यला नयेगु बानि यातकि ब्याक्टेरियल व भाइरल इन्फेक्सनपाखें बचय् जुइफइ । १४) यलाय् भिटामिन सी व जरुरी मिनरल्स प्रशस्त मात्राय् दु । उकिं थुकिया नियमित सेवनं ब्लड सर्कुलेशन बांलाक जुइ, अले म्ह स्वस्थ जुयाच्वनी । १५) यलां नुगःस्येँया ल्वगितय्त नं फाइदा याः । थुकिं ब्लड प्रेसर नं कन्ट्रोल यानातइ । यदि छिं नियमित रुपं यलाया सेवन यानाच्वन धाःसा छिगु नुगःस्येँ स्वस्थ जुयाच्वनी । थुकिं हि ख्वइगु सम्भावना नं छुं हद तक कम यानाबी । १६) यलाया सेवनं वा व गिजाया इन्फेक्सनपाखें मुक्ति कायेफइ । सासः नं नवइमखु । १७) यलायात निनाः कपालय् लेप तयाबिल धाःसा वा थुकिया पु निनाः नतुनाबिल धाःसा छ्यं स्याःगु लनावनी । १८) वा स्याइबलय् यला व लवंया चिकं बराबर मात्राय् कयाः ल्वाकछ्यानाः वा स्याःथाय् तयादिसँ, याउँयावनी । १९) म्हुतुं लाः तुलुतुलु वइगु जुयाच्वन धाःसा यला व ग्वय् उति उति हे कयाः निनाः १–२ ग्रामया मात्राय् कयाः म्हुतुइ तयातल धाःसा थ्व समस्या ज्यनी । २०) न्याफुति निसें झिफुति यलाया चिकनय् मिश्री ल्वाकछ्यानाः नियमित सेवन यानाच्वन धाःसा दम वयाच्वंपिनि दम क्वलाइ । २१) निगू ग्राम मस्र्यासोंप व यलाया च्यागः झिगः पु नयेगु यात धाःसा पाचन–शक्ति बल्लाइ । २२) पःकाचुं लिसे यलाचुं ल्वाकछ्यानाः २–३ ग्रामया मात्राय् नियमित सेवन यानाबिल धाःसा लीभर (स्येँ) सम्बन्धी ल्वचय् फायदा जुइ ।  ","January 26, 2019 01:45 AM"
https://nepalbhasatimes.com/24925,उसाँय,  ,"नैंक्याः, नैंक्याःलः व नैंक्याःचिकंया फाइदा","नैंक्याः छताजि अज्याःगु फल खः, गुकियात शुभ नालातःगु दु । अथे जूगुलिं पुजापाठया अवसरय् थुकिया छ्यलाबुला जुइ । छुं ज्याया शुभारम्भ यायेमाल धाःसा नैक्याः तछ्यायेगु याइपिं नं दु । भगवानया प्रसादया रूपय् थ्व इनाबीगु याइ । नैंक्याः कचिगु (दुने लः दुगु) व पाकय् जूगु (दुने गंगु) यानाः निगू अवस्थाय् दइ ।                                                         थुकिया लः त्वनेगु याइ, गुगु ख्वाउँगु, प्याःचाः लंकीगु, ज्वर लंकीगु व म्हयात दुनें शुद्ध याइगु जुइ । गंगु नैंक्याःयात मरिचरि व बिस्कुट आदि दयेकाः नं नयेगु याइ । कचिगु नैंक्याः नयेगु व उकिया लः त्वनेगु यात धाःसा कब्जियत लनी । नैंक्याः नल धाःसा चःति यक्व वइमखु, प्यास कम जक जुइ । भतिचा मेहनत यातकि हे त्यानुइगु ज ुल धाःसा नैंक्याः नयाच्वनादिसँ, थुकिया लः त्वनादिल धाःसा म्हय् लः मगाइगु जुइमखु । नैंक्याःया लखय् कार्बोहाइड्रेट, फ्रक्टोज, ग्लुकोज, अमीनो एसिड, फाय्ट, पोटासियम व क्याल्सियम दइ । ताजा १०० ग्राम नैंक्यालय् आर्द्रता ३६.३, प्रोटिन ४.५, चिकं ४७.६, कार्बोज १३, फाइबर ३.६, चून ०.१ प्रतिशत अले फस्फोरस २४ ग्राम, आइरन १६ मिग्रा, भिटामिन सी १ मिग्रा व छुं भचा मात्राय् भिटामिन बी, ए, ई व सिजः दइ । गंगु नैंक्यालय् ५७–७५ प्रतिशत चिकं दइ, गुगु मेमेगु चिकंया स्वयां अःपुक पचय् जुइगु खः । थुकियात छ्यंगुलिं नं अःपुक हे सोसे यानाकाइ । आः स्वये नैंक्यालं झीत छु छु फाइदा याः— # यदि छितः पुलि स्याइगु जुयाच्वन धाःसा गंगु नैंक्याः ५० ग्राम न्हिं न्हिं हे भपियादिसँ । पुलिइ नैंक्याः चिकं क्वातुक थानाः मालिस यानादिसँ । मालिस निभालय् च्वनाः, बहनी द्यने त्ययेकाः यात धाःसा अप्वः लाभ जुइ । छ्यंगुलिं नैंक्याः चिकं सोसे याइ । उकिं ताउ बिक मालिस यानाच्वनादिसँ, गुकिं चिकं छ्यंगूया दुने थ्यंक दुहां वनाः दुग्ययेक प्रभाव लाकी । थथे यायेबलय् पुलि स्याःगु याकनं हे लनी । लिसें नैंक्याः भपादिसँ, अले थुकिया लः नं त्वनादिसँ । थ्व प्रयोग यक्व हे ल्वगितय्त सफल जुइधुंकूगु दु । पुलि स्याःपिंसं थथे छक्वः याना हे दिसँ । # नैंक्याःचिकं नयेगु ज्वरे यायेत ज्या काइ । नैंक्याःया शुद्ध चिकं कचिकं मक्वाकुसे न्हिं निगू चम्चा त्वनादिसँ, थुकिं मेटाबोलिज्म थासय् लाकातइ । पाचनशक्ति बल्लाकातइ । ल्ह्वंकी मखु । थुकिं थायराइड लंकी । रासायनिक दृष्टिं नैंक्याःचिकं मक्खनलिसे यक्व ज्वःलाः । # नैंक्यालय् प्रोटिन कुगाक दइ । थुकी दक्वं कथंया एमीनो एसिड दइ । स्वास्थ्यया ल्याखं नैंक्याः टनिक थें हे खः । #नंैक्याःचिकनय् कागति तिसिनादिसँ, अले कपू छकूचा तयादिसँ । थुगु चिकनं मालिस यायेधुंकाः म्वःल्हुल धाःसा म्ह चासुगु लनी । चि कम भपादिसँ । # नैंक्याः नलकि स्मरणशक्ति नं बल्लाइ । थुकिया निंतिं नैंक्याःलिसें मस्र्याबरां, ख्वःसिं व मिश्री ल्वाकछ्यानाः न्हिं न्हिं नयेगु यायेमाः । मस्तय्त थ्व नकेमाः, थुकिं मस्तय्गु दिमागी विकास जुइ । # तसकं प्याःचाइगु वा याकनं याकनं प्याःचाइगु जुयाच्वन धाःसा नैंक्याःलः त्वनाबिलकि प्यास शान्त जुइ । छक्वःपतिकं लः त्वनाच्वने मालीमखु । # नैंक्याःया लः दुरु त्वंकाच्वंम्ह मां, सा, च्वलेचिया दुरु समान जुइ । गुपिं ह्याउँमस्तय्सं मांया दुरु त्वने मखं वा कम जक त्वने खनाच्वंगु दु, उमित नैंक्याःया लः त्वंकेगु यायेमाः । नैंक्याःलः त्वंकलकि प्वाः स्याइगु व हिकु वइगु नं जुइमखु । # न्ह्यः बांलाक मवइगु जुयाच्वन धाःसा द्यने त्ययेकाः नैंक्याःलः त्वनाबिल धाःसा क्वातुक न्ह्यः वइ, दना वयेबलय् म्ह फ्रेस जुयाच्वनी । # प्वाथय् दुपिं मिसातय् वाक्वाक् वइगु व चा, ह्यंग्वाः आदि नये मास्ति वइगु धयागु क्याल्सियम मगाःगुया लक्षण खः । नैंक्याःलः त्वनाबिल धाःसा थ्व समस्या वइमखु । प्वाथय् च्वंम्ह मचाया पोषण नं बांलाक जुइ । # छगः नैंक्याःया लखय् प्यंगू चम्चा वाउँ धनियाया पेस्ट ल्वाकछ्यानाः त्वनाबिलकि पिसाब हियूगु लनावनी । # ख्वाःया ला हय्हय् कुनाच्वंगु दु, हाकुगु चातः वयाच्वंगु दु धयागु खःसा निक्वः नैंक्याःया लः पानादिसँ, फाइदा खनेदयावइ । # गर्मिया कारणं च्व बांलाक मवल धाःसा नैंक्याःलः त्वंकादिसँ । बन्द पिसाब वयेगु शुरु जुइ । नैंक्याःलखं किड्नीयात तागत बी, च्वप्वःचां अप्वः ज्या याये फयेका बी, गुकिं यानाः च्व बांलाक वइ । # किड्नीया ल्वचय् नैंक्याःलः त्वनेमाः । नैंक्याःलः स्नायुमण्डलया रक्षाकवच खः । थुकिया लखय् झीत न्हिछियात माःगु भिटामिन सी दइ । पथरी जूसां नैंक्याःलः त्वनादिसँ । # नैंक्याःया लखय् इन्फेक्सन मजुइकेगु गुण दइ । नैंक्यालं म्हय् दुने हे ओक्सीटेट्रासाइक्लिन एन्टिबायोटिक दयेकी । थुकिं ज्वर, ब्लडप्रेसर आदि ल्वय् नियन्त्रित जुइ । # नैंक्याःलखं चुरोट, अय्लाः ड्रग्स व मेमेगु एन्टिबडीजया साइड इफेक्ट मदयेकाबी । # प्वाथय् की दायाच्वंगु दुसा सुथय् खालि प्वाथय् कचिगु नैंक्याः नयेगु व उकिया लः त्वनेगु यात धाःसा प्वाथय् च्वंपिं कीत पिहां वनी । कोलाइटिस, डाइबिटिज, ग्यास्ट्रिक पेप्टिक अल्सर व अलःकै जूपिंसं कचिगु नैंक्याः नयेमाः । # मस्तय्त नैंक्याःचिकनं मालिस याकेगु बांलाः । # सोरायसिस जूथाय् नैंक्याःचिकं बुलादिसँ । # नैंक्याःचिकनय् चिल्लो यक्व दइ । सँय् तिलादिसँ, अले मालिस यानादिसँ । म्वःल्हुइ धुंकाः सँयात पुरा गंकाः थ्व सँया हाय् हाय् थ्यंक इलाः ५–६ मिनेट तक पतिंचां छ्यनय् मालिस यायेमाः । थथे बहनी द्यने न्ह्यः नं यायेजिउ । थथे यायेबलय् सँ हाइमखु, त्वःधुली मखु, बरु हाकुसे ख्वातुसे च्वनाः बांलानाच्वनी । # नैंक्याःचिकनय् कागतिया रस ल्वाकछ्यानाः सँय् पानाबिल धाःसा तुँचा वनी । # नैंक्यालं कब्जियत नं मजुइका बी । नैंक्यालय् फाइबर व चिल्लो यक्व दइ । तसकं तच्वयेक कब्जियत जुल धाःसा बहनी छगू चम्चा नैंक्याःचिकं त्वनादिसँ । # गंसि मजुइकेगु खःसा लः दुगु नैंक्याः यक्व ज्या वः । थुकिया चिकं नयेत व मालिस यायेत छ्यल धाःसा म्हं छाँट वनाः बांलाइ, अले ब नं लाइ । # नैंक्याःलःयात ड्रपरय् तयाः निफुति निफुति न्हाय्या निखेरं प्वालय् तिकि नंकाबिल धाःसा बागः कपाः स्याःगु लनावनी । फाइदा मजूतले सुथय्, बहनी अथे हे तयाच्वनेमाः । # छगू कप नैंक्याःलखय् जीचुं भतिचा तयाः त्वनाबिल धाःसा गर्मीं यानाः छ्वाल्लुक झारा जूगु दिनावनी ।","September 06, 2019 07:30 AM"
https://nepalbhasatimes.com/24462,उसाँय,  ,मिजंतय्सं नं यायेमाः सँया बिचाः,"सँ बांलात कि झीगु व्यक्तित्व नं थहां वइ । बांलाःगु, बल्लाःगु व ख्वातुगु सँ तये मिसातय् जक मखु, मिजंतय् नं उतिकं यइ । तर भुइभाय्दंगु, कुलिकुलिचिंगु सँ, सँ हाइगु, सँ ताःहाकः मजुइगु व चिकं कंगु सँ, मिजंतय्त जुइगु सँ सम्बन्धि छुं छुं समस्या खः । मिसातय्सं थें हे मिजंतय्सं नं थःपिनिगु सँ बांलाका तयेत उकिया बिचाः यानाच्वनेगु आवश्यक जुइ । थुकिया निंतिं छुं छुं घरेलु उपाय नं झीसं नालाकायेफु। सँयात हाकुसे बांलाकाः चमक नं दयेकातयेत छ्यलेमाःगु छुं छुं उपाय थन बियागु दु –                                                         आयल मसाज आयल मसाजं सँयात माक्व पोषण दइ । थ्व बाहेक सँया गम्भीर क्षति नं थुकिं पनी । सँया सुसाःकुसाः यायेत मर्स्याबरां चिकं (Almond Oil) वा नैंक्याः चिकनं छवाःया निक्वः छ्यनय् मालिस यायेगु बांलाइ । धौ व मलय् छ्यनय् तुँचा फी फी थानाच्वंगुयात मदयेकाछ्वयेत थ्व छगू बांलाःगु उपाय खः । थुकिया निंतिं धौ स्वंगू चम्चा कयादिसँ, थुकी मलय्चुं भचा ल्वाकछ्यानाः मिश्रण दयेकादिसँ । थ्व मिश्रण बांलाक संकाः छ्यनय् ब्वब्वस्यानादिसँ । घौछि त्वःतादिसँ । वयां लिपा श्याम्पुं म्वःल्हुयादिसँ । कुनू सँयात बल्लाकेगु व चमक दयेकेगु इच्छा याइपिं मिजंतय्सं कुनूया लाः (एलोभेरा जेल) कयाः छ्यनय् मसाज यायेमाः । छवाःया निक्वः थुकथं मसाज यायेगु यानाच्वन धाःसा सँ हाइमखु, सँ सुख्खा जुइमखु, अले छ्यनय् छुं इन्फेक्सन जुइमखु। नीहः  नीहः छ्यानाः पेस्ट दयेकाः छ्यनय् पायेगु यात धाःसां नं सँ हाइगु समस्या जुइमखु। थ्व पेस्टयात अझ प्रभावकारी दयेकेत थुकी कस्ति व ओलिभ आयल भचा भचा ल्वाकछ्याःसां जिउ । ख्यें सँया सुसाःकुसाः यायेत प्रोटिन ट्रीटमेन्ट एकदम आवश्यक जुइ । यदि छिं ख्वातुगु व बल्लाःगु सँया इच्छा यानाच्वनादियागु दुसा छवाःया स्वक्वः प्यक्वः थःगु सँय् प्रोटिन ट्रीटमेन्ट यायेगु कुतः यायेमाः । सँय् प्रोटीन ट्रीटमेन्ट यायेत ख्यें छगः बांलाक फिटे यानाः थःगु प्याःगु सँय् पानादिसँ, अले १५ मिनेट लिपा लुमुलुमु धाःगु लखं सँ चायाछ्वयादिसँ । मी मी निगू निसें स्वंगू चम्चा लखय् तयाः च्याघौ निसें झिघौ तक फ्वयातयादिसँ । अनंलि थुकिया पेस्ट दयेकाः थःगु सँय् पानादिसँ । थ्व मिश्रणं सँ हाइगुयात पनेगुया लिसें सँया विकासयात नं प्रोत्साहित याइ । लिसें थुकिं तुँचा दायाच्वंगु दुसा व नं मदयेकाछ्वइ । सन्तरासि यदि छितः तुँचा दायाच्वंगु दु अथवा सँ चिकं कंगु जुयाच्वंगु दुसा सन्तरासिया रसं छितःयक्व ज्या बीफु। थुकिया निंतिं सतरासि प्वलाः सन्तरासि म्येया ख्वलाः लिकयाः ला जक न्हायादिसँ । थुकथं तयार यानागु प्याक थःगु सँय् छवाःया छक्वः तयादिसँ । समाः नेवाः","August 24, 2019 05:54 AM"
https://nepalbhasatimes.com/23007,उसाँय,  ,मिस्तय् मचा प्वाथय् दइबलय्…,"मिसा मिजं ब्याहा यातकि नापं च्वनी । संभोग याइ । यौन आनन्द प्राप्तिया लागि, यौन तनावं मुक्ति प्राप्तिया लागि । वंश न्ह्याकेया लागि मचा नं दयेकी । जमाना हिलावंगु व नियोजनया थीथी साधनत उपलब्ध जुयाच्वंगु कारणं थौंकन्हय् मचा नं थःगु योजना कथं जक दयेकी । न्हापा न्हापा थें द्यवं बिउगु फया कायेमाः धकाः ग्वाः ग्वाः मचा दयेकीगु जमाना आः वनेधुंकल ।                                                         आः ला थःथःगु क्षमता कथं मिसामिजंतय् भावना कथं छम्ह वा निम्ह जक मस्त दयेकीगु जुइधुंकल । थ्व तसकं बांलाःगु चलन खः । मिसा मिजंतय् संभोग जुलकि मिसाया मचा प्वाथय् दइ । थ्व प्राकृतिक नियम खः । मिसातय् मचा प्वाथय् दतकि उमिगु थीमजिउ जुइगु दिनावनी । अले दक्वसिबय् लिपा थीमजिउ दिउगु न्हि निसें गुला व न्हय्न्हु दयेकाः मचा बुइ । निन्ह प्यन्हु उखे थुखे जुइफु, मांम्हेसित वा मचायात छुं मजुल धाःसा ।मिसाया मचा प्वाथय् दुकुन्हु निसें मिसाया शरीरय् शारिरीक हिउपाः वयेधुंकी । उबलय् थीमजिउ दिउसां छकः निकः भचाभचा हि खने दयेफु, तर ग्यायेम्वाः, थ्व प्राकृतिक खः । मचा प्वाथय् दसांनिसें मचा मबूतलेया ईयात स्वला स्वला वा झिंनिवाः झिंनिवाःया ब्वय् ब्वथलाः व्यवस्थापन यानातःगु दु । वयात ट्राइमेष्टर धकाः धाइ । न्हापांगु स्वला अथवा न्हापांगु झिंनिवाःया ब्व अथवा न्हापांगु ट्रार्डमेष्टर : बुलुहुं नये मयया वनी । सुथं निसें वाक्वाक् वइ, बान्ता जुइ । सुथय् थथे जुइगुयात मर्निङ्ग सिकनेस धाइ । गुलिसितं सामान्य कथं जुइसा गुलिसितं तसकं नं जुइ यः । दुरुपाः स्याइ । दुरुपाः झ्यातुसे च्वनी । थ्व अवस्थाय् छक्वलं प्वाः जायेक मनयेगु । भचा भचा निगःचा निगःचा यानाः प्यकः न्याकः नयेगु । अप्वः वाक्वाक् वल, वान्ता जुल धाःसा डाक्टर क्यनाः वासः नयेगु । छ्यं स्याइ, कपाः स्याइ तर डाक्टरयाके मन्यँसे छुं नं वासः नयेमजिउ । मखुगु वासः लातिक अपाङ्गम्ह मचा बुइयः । सामान्य जक वाक्वाक् वल धाःसा भचा सुख्खा सुख्खा नयेगु । ति अप्वः मनयेगु । विस्कुट, पाउरोटी, कुकीज नयेगु । निगूगु ट्राइमेष्टर वा झिंस्ववाः निसें नीच्यावाः  स्वला पुलकि न्हापा वयाच्वंगु वाक्वाक् वान्ता अथें तनावनी । लनावनी । नये जिया वइ, नये मास्ति वया वइ । अप्वः बारे यायेमाली मखु । छ्यंगुलिइ हिउपाः खने दयावइ । वासः यायेम्वाः । मचा बुलकि तनावनी । ख्वालय् लापचा थें बांलूगु हाकु थाना वइ । च्याः व दाग दाग खनेदयावइ । फुक्क मचा बुलकि लनावनी, तनावनी । प्वाः झन झन तग्वः जुयावइ । दिं वंलिसे मचा झन झन सना हइ । प्वाः हे थाराथारा नयेक सना हइ । न्हि च्याकः झिकः सनाहइ । तर मांम्हं सिइकेमाः, लुमंकेमाः यदि मचा प्वाथय् बांलाक मसन वा सं हे मसन धाःसा तुरुन्त डाक्टरायाथाय् वनाः क्यनेमाः । मचायात छुं जूगु जुइफु । वा मचा सी नं फु । नःलिपिं मिसातय्सं भचा लिपा, मचा दयेधुंकूपिं मिसातय्सं भचा न्ह्यः हे प्वाथय् मचा संगु चाइ । थ्व निगूगु ट्राइमेष्टरय् मांया ग्यसु न्यागू किलोति बढय् जुइ । स्वंगूगु ट्राइमेष्टर वा नीगुंगू निसें पीगू वाः स्वला स्वलाया छगू छगू गाइमेक्टर यानाः कयातःगु खः । सीके अःपुकेत व्यवस्थापन याये अःपुकेत । बुलुहं नं प्वाः झन झन तग्वः जुयावइ । क्वय्पाखे प्वाः तग्वः जुयाः कुहां वलकि च्वप्वःचायात दबाब लाइ । मचा दुगु मचाछें च्वप्वःयात क्वत्यला हइ । गुकिं यानाः न्हापाथें च्वप्वःचाय् जायेक पिसाब थाइमखु । भचा भचा जक पिसाब च्वप्वचाय् मुनकि पिसाब यायेमाली । अय् जुयाः चुलुचुलु पिसाब याना च्वने माली । अथेतुं गुला क्यनकि मचा दुगु मचाछेँ च्वय्पाखे बढय् जुयाः थहां वनी । गुकिं प्वाथय् नुगःचुइ वा स्येँय् दबाब लाइ । यानिकि च्वय् पाखे घ्वानाछ्वइ । गुकिं यानाः सासः ल्हाये थाकुइ, याकनं याकनं सासः ल्हाये माली । प्वाः जायेक नयेफइ मखु, निगःचा निगःचा यानाः प्यकः न्याकः नयेमालाच्वनी । निगःचा जक नःसां प्वाः जाः थें जुइ । प्वाः ज्यामछिं थें जुइ । अथेहे मचां यानाः जँ स्याना वइ, दने फ्यतुइ मफया वइ । च्याला क्यनकि मचा घरीघरी सनी, गुकिं यानाः इलय् ब्यलय् प्वाः नं स्याना वइ । गुला फुतकि मचा बुइ । थुबलय् तक मिसाया ग्यसू झिगू किलो स्वयां अप्वः बढय् जुइ । यदि नयेत्वनेगु गाःगु जूसा थुकथं यदि ई लिसे मिसाया ग्यसु माःकथं बढे जुया मवल धाःसा डाक्टर क्यनाः बिचाः यायेमाः । गर्भावस्थाया असाधारण चिं व लक्षणत : च्वय् न्ह्यथना कथं स्वला स्वलाया ईयात कयाः प्वाथय् दुम्ह मिसायात जुइगु थीथी कथंया चिं व लक्षण सामान्य यानि साधारण कथंया सकसितं जुइगु जुल । अन ग्यायेमाःगु आवश्यकता मदु । तर अज्याःगु सामान्य व साधारण चिं व लक्षण बाहेक ज्वर वल , योनीं आकाझाकां हि ज्वल, तुयु लः कुहां वल, पिसाब पोलय् जुल, पिसाब याये थाकुल आदि जुल धाःसा व फुक्क आसाधारण चिं व लक्षण खः । अथेहे झारा जुल, बान्ता जुल, निरन्तर प्वाः स्यात, छ्यं स्यात, मिखा बुलुल, रक्तचाप अप्वल धाःसा तुरुन्त जाँच यायेमाः । नापनापं ग्यसु यक्व दत अर्थात तसकं तुति मनावल, अप्वः ल्ह्वन अथवा ल्ह्वं हे मल्ह्वन, न्हापा गथे खः अथेहे जक ग्यसु जुल धाःसा झन ग्यायेमाःगु जुइ । गुबलें गुबलें ल्हाः तुति म्हं चासुया नं वयेफु । व्यवस्थापन : नये त्वनेगुली बिचाः यायेगु । मां व मचायात बिचाः यानाः मचा प्वाथय् दसां निसें मचा मबूतले माःमाः कथंया पौष्टिक नास नकेगु, त्वंकेगु । न्ह्याबलें सफा सुग्घर जुयाच्वनेगु । कसे जूगु वसः मपुनेगु । भचा भचा ह्वालुगु जक वसः पुनेगु । ग्वालि तजागु लाकां मन्ह्यायेगु । न्ह्याबलें हसिंखुसि जुया च्वनेगु । तनाव कयाः मच्वनेगु । तनाव जुइगु ज्या मयायेगु । आराम यायेगु । पाउँ पालु घ्यः चिकं अप्वः मनयेगु । लिपा गुला फुतकि न्हिं झिघौ आराम यायेगु । च्याघौ द्यनेगु । दिसा कसे याये मजिउ । कसे जूसा लः गाक्क त्वनेगु, वाउँगु तरकारी गाक्क नयेगु । दुरु त्वनेगु । अय्लाः, थ्वँ, बिडि, चुरोट, सूर्ति, खैनी सेवन मयायेगु । खास यानाः न्हापा स्वला, लिपाया स्वलाय् तातापाक्क मवनेगु । मोटरसाइकल स्कुटर मगयेगु । मिसाया इच्छा बिना यौन स्वापू मतयेगु । तये हे माल धाःसा प्वाथय् च्वंम्ह मचायात दबाब मजुइ कथं आसन नालेगु । म्वायेकं सुनां धाःसां डाक्टरया सल्हा बिनाः छुं नं वासः मनयेगु ।  ","July 12, 2019 07:45 AM"
https://nepalbhasatimes.com/23325,उसाँय,  ,चुलि वःगु चानाया वासः,"चाना छताजि तागत दुगु बूबः खः । थुकियात झीसं सियाः, मनाः, तरकारि दयेकाः, अले लखय् फ्वयाः चुलि वयेकाः नंनयेगु याना ।थथे नयेगु थीथी तरकारि मध्ये चुलि वयेकाः नयेगुलिइ दकलय् आपाः फाइदा दु ।                                                         चुलि वःगु चाना प्रति १०० ग्रामय् क्यालोरि ३६४, क्याल्सियम १०, आइरन ३४, भिटामिन बी ६२५, म्याग्नेसियम २८, खाद्य फाइबर ६८, कार्बोहाइड्रेट २०, पोटासियम २५ प्रतिशत दइ । चानाय् प्रोटीन नं यक्व दु । चुलि वःगु चानाया वासः # शारीरिक कमजोरी मदयेकेगु, म्ह बल्लाकेगु व तौल अप्वयेकेगु खःसा बहनी चाना निम्हू यचुगु लखय् फ्वयादिसँ । थथे यानाः चुलि वयेकागु चाना न्ह्ययाः भपादिसँ । म्हय् तागत अप्वयेकेगु थ्व छगू अःपुगु व दंगु उपाय खः । थ्व नयेबलय् वा नं बल्लाइ । थुकिया लिसेलिसें चाना फ्वयागु लखय्कस्ति तयाः त्वनाबिल धाःसा झन् हे फाइदा जुइ । # मन कमजोरपिं व छाति बमलाःपिं मनूतय्सं चुलि वःगु चाना न्हिं न्हिं भपियादिसँ । थुकिं हर्ट अटाय्कयात पनातइ । चानाय् म्याग्नेसियम व फोलेट प्रशस्त मात्राय् दइ, गुकिं कोलेस्टेरोल कम यायेत ग्वाहालि यानाच्वनी । थथे जूगुलिं चानां हृदयरोगीतय्त यक्व फाइदा याः । हृदयरोगीं चाना न्हिं न्हिंया नसाज्वलनय् दुथ्याकेगु याःसां बांलाः । # थौंकन्हय्या व्यस्त जीवनय् अप्वः थें मनूतय्त हाइ ब्लडप्रेसर जुइगु जुयाच्वंगु दु । फ्वयातःगु चानां हिनूयात सामान्य अवस्थाय् लाकातइ । गुकिं यानाः हाइ ब्लडप्रेसरया खतरा कम जुइ । # चानाय् पोटोसियम व म्याग्नेसियम तत्व दइ, गुकिं म्हय् इलेक्ट्रोलाइट्सय् सन्तुलन दयेकातइ । उकिं चाना नयेगु ब्लड प्रेसरया निंतिं यक्व फाइदाजनक जू । # मिसातय्त एनिमिया (हि मगाइगु) ल्वय् आपाः हे जू । अज्याःपिं मिसातय्त चुलि वःगु चाना, छ्वया बेसन ल्वाकछ्यानाः मरि नकेगु यायेमाः । छाय्कि चानाय् आइरन थुलि यक्व मात्राय् दइ कि उकिं म्हयात माःगु न याउँक हे पूर्ति यानाबी । प्वाथय् दुपिं मिसातय्सं चुलि वःगु चाना नयेगु याये हे माः । # चुलि वःगु चानां पत्थरीया ल्वगितय्त नं फाइदा याः । चछि फ्वयातःगु चुलि वःगु चानाय् छगू चम्चा कस्तिलिसें नयाबिल धाःसा पथरी पिहां वइ । # सुगरया ल्वगितय्गु निंतिं सुथय् खालि प्वाथय् थ्व नयाबीगु यायेमाः । थुकिं सुगरया मात्रा व म्हय् दुगु ग्लुकोजया अप्वःगु मात्रायात नियन्त्रित याइ । # गुम्हेसिया वीर्य छ्वालुसे च्वं व कमजोर जू, अज्याःम्ह व्यक्तिं न्हिं न्हिं सुथ न्हापां चुलि वःगु चाना नयेगु यायेमाः । माल धाःसा थुकिया लिसें न्यागः खुगः मस्र्याबरां नं फ्वयाः भपियादिसँ । अँ, यदि बरां भपियादीगु खःसा उकिया लिसेलिसें लुमुलुमु धाःगु दुरु छगू गिलास नं अवश्य भपियादिसँ । # त्यानु मचायेकेत व न्ह्याबलें फूर्ति दयेकाच्वनेत छिं न्हियान्हिथं चुलि वःगु चाना भपियादिसँ । छुं न्हि लिपा हे छिं फ्रेशनेस, एनर्जी व स्फूर्ति महसुस यानादी । # यदि मिजंतय् पिसाब सम्बन्धी छुं समस्या दुसा थुकियात मदयेकेत चुलि वःगु चाना न्हिं न्हिं नयेगु यानाच्वनेमाः । # चुलिवःगु वा चछि फ्वयातःगु चाना छगू कप सुथय् नियमित नयेगु यात धाःसा म्हय् शक्तिया सञ्चार जुयाः प्रतिरोधक क्षमता अप्वइ । चानाय् म्याग्निज व लवण पर्याप्त मात्राय् दइ । लिसें आवश्यक पोषकतत्व थायमिन, म्याग्नेसियम व फोस्फोरस नं दइ । म्याग्नेसियमं म्हय् ऊर्जाया उत्पादन यायेगुली अहम् भूमिका म्हिती । # चुलि वःगु चानालिसें चुलि वःगु मू नं नयेगु यात धाःसा प्रोटीनया मात्रा अप्वइ । चुलि वःगु चाना नयेबलय् थुकिया पोषकतत्वय् दोब्बर लाभ जुइ । चुलि वःगु चानाया नियमित सेवनं त्यानुइगु थेंज्याःगु समस्या न्ह्याबलेंया लागि मदयावनी । # न्ह्यपुयात तेज यायेत नं चुलि वःगु चानां यक्व हे फाइदा याः । छाय्कि थुकी दुगु भिटामिन ए, सी व प्रोटिनं न्ह्यपुया नसायात आराम बी । थुकिं यानाः स्मरणशक्ति नं बल्लाइ । # सुथसिया कौला यायेबलय् चाना हे नयेगु खःसा थःगु म्हयात अप्वः मल्ह्वंका तयेफइ । थुकी फाइबर प्रशस्त दइ । अथे जुइबलय् उकिं यानाः नयेपित्याः मजुइकातइ । ताःई तक प्वाः जाःथें जुयाच्वनी । शाकाहारीतय्गु निंतिं थ्व प्रोटीनया बांलाःगु स्रोत खः । # चुलि वःगु चानाय् भिटामिन सी यक्व मात्राय् दइ । अले थुकिं सँया विकासय् ग्वाहालि याइ । स्प्राउट्स (चुलि वःगु चाना) य् भिटामिन सी उपयोग यानाः फ्री रेडिकल्सया विकासय् पंगः वइ । अले थुकिं सँ हाइगु कम यायेगु, तुँचा मदायेकेगु व बल्लाःगु सँया विकास यायेगुलिइ ग्वाहालि जुइ । अज्याःपिं गुलिखे मिजंत दयाच्वनी, गुपिं छगू थज्याःगु स्थितिया सामना यानाच्वंपिं जुयाच्वनी, गुगु स्थितिइ सँया हा थहां वयेगु शक्ति हे मदयाच्वनी । यदि नियमित रुपं स्प्राउट्सया सेवन यात धाःसा सँयात मत्यवं हे भुइसे च्वनीगु पाखें पनेफइ । छाय्कि थुकी उच्च एन्टिअक्सिडेन्टया स्तर दइ । # फ्वयाः, चुलि वयेकातःगु चानाय् भिटामिन ए प्रशस्त मात्राय् दइ । अले थ्वं सँया विकास, शुक्राणुया स्वास्थय् बृद्धि, रतन्धो (Night Blindness) या कमी व मिखा त्यय्लाकेगुली ग्वाहालि याइ । # चाना छम्हू व १० ग्राम त्रिफला चूर्णयात १२५ मिलीलिटर लखय् तयाः फ्वयादिसँ । कमसे कम १२ घन्टा तक थुगु चानायात ख्वातुगु कापतय् प्वःचिनादिसँ, अले ल्यं दुगु लः प्वलय् हे लुनादिसँ । अनंलि २४ घन्टा लिपा प्वः फ्यनादिसँ । आःबलय् तकया दुने चानाय् चुलि पिहां वयेधुंकी । यदि गुगुं मौसमय् चुलि मवल धाःसा चाना अथें हे भपियादिसँ । थुकथं चुलि वयेकागु चाना न्ह्यत्तुन्ह्ययाः लगातार लत्या तक नयाबिल धाःसा म्हय् वयाच्वंगु तुयुगु चातः मदयावनी । छुं जुयाः मवन धाःसा सालुया ला अवश्य हे वनी । # थौैंकन्हय् गुलिखे मनूतय्सं थःपिनिगु हेल्थ डाइट पूवंकेगु निंतिं चुलि वःगु चाना वा केँया सलादया ग्वाहालि कयाच्वंगु दु । नये पित्यातकि फास्ट फुड व जंक फुडया पलेसा उमिसं थज्याःगु हे सलाद नयेगु यानाच्वंगु दु ।","July 19, 2019 08:00 AM"
https://nepalbhasatimes.com/22208,उसाँय,  ,एनिमिया जुइबलय् छु नयेगु ?,"झीगु म्हय् हि म्हो जुइगु कारण थीथी दु । अप्वः धयाथें मस्त, मिस्तय्त हिया कमी जुइगु एनिमियाया खतरा अप्वः दयाच्वनी । मिस्तय्त थिइमजिउ जुइबलय् हि कुहां वइगु कारणं व गर्भावस्थाय् अप्वः हि मगाइगु समस्या जुयाच्वनी ।थथे हि मगाइबलय् अज्याःगु छुं छुं नसा झीसं नयेमाः, गुकिं झीगु म्हय् हि अप्वयेकाबी, लिसें छुं छुं नसाज्वलंया परहेज नं याये फयेकेमाः ।                                                         १) एनिमियाया समस्यापाखें बचे जुइत रेड मीट, सीफूड व ख्येँ फाइनाजनक जुइ । तर यदि छि शाकाहारी खःसा मुस्या, कःछि, गंगु मेवा व एप्रिकोटं नयेबलय् फाइदा याइ । २) ताजा वाउँगु तरकारि लिसें थीथी कथंया दाल नयेगु यायेमाः, थुकिं छिगु म्हय् आइरनया कमी याके बीमखु । आइरनया कमी मजुल धाःसा एनिमियां थी फइमखु । ३) छिगु नसा ज्वलनय् सिसाबुसायात नं दुथ्याकादिसँ । सिसाबुसाय् दइगु भिटामिनं शरीरय् आइरन प्रवाह यानाबी, लिसें थुकिं आइरनया क्षमता अप्वयेकेत नं ग्वाहालि । ४) च्या वा कफि तसकं पू पू त्वनादीमते । थुकिं झीगु शरीरयात आइरन सोसे यायेत थाकुकाबी । ५) चिकित्सकया सल्हा बिनाः आइरन चक्की गुबलें नं नयादीमते । हिया जाँच व चिकित्सकया सल्हा लिपा जक आइरन चक्की नयेगु यायेमाः । छाय्धाःसां शरीरय् आइरन अप्वल कि नं समस्या जुइफु ।","June 21, 2019 08:05 AM"
https://nepalbhasatimes.com/23008,उसाँय,  ,"कब्जियत – ल्वय् छता, वासः तःता","º पासिया रस त्वनादिसँ, कब्जियत मजुयावनी, लिसे स्येँ (लिभर)या विकार नं मदयावनी ।                                                         º आमाःसि ख्वला व पुनापं बांलाक न्ह्ययाः नयाबीगु यातकि कब्जियत ला मजुयावनीगु जु हे जुल, लिसें प्वाःया मेमेगु विकार नं मदयावनी । º ब्याः नलकि कब्जियत जुइमखु । º न्ह्यागु नयेबलय् नं बांलाक न्ह्ययाः नयेगु यायेमाः । ज्यःनां बेलिया रुपय् न्ह्यागु नःसां नये धुंकाः अंजीर निगः नयाबीमाः, कब्जियत तापानावनी । º लुमुलुमु धाःगु दुरुया लिसें त्रिफलाचुं भ्वाःतिनादिसँ, प्वाःया थीथी विकार थुकिं नष्ट यानाबी । º सुथय् दनेवं छन्हु न्ह्यः बहनी सिजःया थलय् तयातःगु लः गुलिफु उलि त्वनाबीमाः, कब्जियत जुइमखु । º मेवा नियमित नयेगु यानाच्वन धाःसा पुलां जुइ धुंकूगु कब्जियत नं बुलुहुं लनावनी । º ज्यःनां, बेलि याये धुनेवं कचिगु प्याज सलादय् तयाः नयेगु यायेमाः पाचन क्रिया बल्लाकाः कब्जियत मजुइकाबीगु थ्व छगू तसकं हे पत्याः यायेबहगु घरेलु उपचार विधि खः । º धन्या, बेय्चि, पालु, मलय्यागु अचार दयेकाः तयातइदिसँ अले शुद्ध कस्ति ल्वाकछ्यानाः फ्ययेगु यानादिस“ । थुकिं पाचनशक्ति बल्लाकाहइ । º चसू, मिचः, पलःया तरकारि नयेबलय् उकिं प्वाः, सफा याइ, कब्जियत मजुइकाबी । º बहनी द्यने न्ह्यः बन्दाया रस त्वनेगु यानाबिलकि कब्जियत मजुयावनी । º जा नयेबलय् सलादया रुपय् तुसि, लैं, गाजर, गोलभ्यारा नयेगु यानादिसँ । º ख्वाखः (लैंया हः )यागु रस कस्ति तयाः त्वनादिसँ, गुलाफ स्वांयागु स्वांहः कस्तिलिसे न्ह्ययादिस“ । º तुलसी हः बहनी द्यने न्ह्यः क्वाःगु दुरुलिसे मलय् नापं तयाः कयादिस“ । सुथय् केरा यलालिसे कयादिस“, अले छोहरा क्वाःक्वाःगु दुरुलिसे न्ह्ययाः न्ह्ययाः भपादिसँ । कब्जियत मजुयावनी । º चाकुगु सन्तरासि खालि प्वाथय् नयाबिलकि कब्जियत नष्ट जुइ ।","July 12, 2019 06:00 AM"
https://nepalbhasatimes.com/23326,उसाँय,  ,छ्यनय् तुँचा मदायेकेगु उपाय,"तुँचायात अंग्रेजी डेन्ड्रफ धाइ । छ्यनय् पतिनं क्वाइँक्वाइँ यायेबलय् थ्व तुयूगु कणया रुपय् ब्वलावइ । छ्यंया छ्यंगुलिइ नं न्हूगु छ्यंगूया निर्माण जुइ । पुलांगु छ्यंगू सँ लखं चायेबलय्, ककीचां छ्यनेबलय् हायावनी । हायामवन धाःसा फी जुयाः पुँइ चिनी, अले ख्वःख्वः यायेबलय् छ्यंगूपाखें अलग जुयावनी । सँय् तुँचा मदयेकेगु लागी झिन्हु झिंन्यान्हुइ छक्वः छुं छुं उपचार यायेमाः । अथे यानाच्वन धाःसा छ्यनय् तुँचा दइमखु ।                                                         तुँचा मदायेकेगु अःपुगु घरेलु उपाय # सँय् तुँचा मदयेकेगु लागी बहनी लुमुलुमु धाःगु नैंक्याःचिकनय् छगू चम्चा कागतिया रस, व कपू ल्वाकछ्यानाः छ्यनय् तिलाबिल धाःसा तुँचा मदयावनी । # सुथ न्हापां म्वःल्हुइ न्ह्यः साख भचा निगू चम्चा लखय् फ्वयादिसँ, आः कपाय् छकुतिं थुनाः छ्यनय् पानादिसँ, अले घौछि लिपा म्वःल्हुयादिसँ । बुलुहुं बुलुहुं तुँचा मदयावनी । # बाकचौरा धौ व छगू चम्चा चि ल्वाकछ्यानाः छ्यनय् बाघौ तक पाना तयादिसँ । अनंलि न्ह्यागुसां छता मेडिकेटेड स्याम्पुं म्वःल्हुयादिसँ । थ्व नं छगू तुँचाया बांलाःगु उपचार खः । # निगू चम्चा कुनूया रस व निगू चम्चा कागतिया रस ल्वाकछ्यानाः बांलाक संकाः छ्यनय् पानाः द्यनादिसँ । सुथय् ख्वाउँलखं म्वःल्हुयादिसँ । # बेसनय् धौ ल्वाकछ्यानाः ताकुक पेस्ट दयेकादिसँ । थुगु पेस्ट छ्यनय् पानाबिल धाःसां नं तुँचा मदयावनी । # चुकन्दरया हः लखय् दायेकाः छ्यं चायाछ्वत धाःसां नं तुँचा वनी । # तू चिकनय् कागतिया रस ल्वाकछ्यानाः तिलाबिल धाःसा नं तुँचा वनी । # १० ग्राम मलय्चुं व २० ग्राम कागतिया रस बागू कप दुरुइ ल्वाकछ्यानादिसँ । थ्व मिश्रण बहनी सँया हाय् पानाः द्यनादिसँ । सुथय् २–३ घन्टा लिपा छ्यं लखं चायाछ्वयादिसँ । # प्याजयात नचुक निनाः छ्यनय् निघौति पानातयादिसँ । वयां लिपा छ्यं लखं चायाछ्वयादिसँ । छवाः लिपा हे तुँचापाखें मुक्ति दइ । # लाभा निभ्येप्यभ्ये छ्यानाः सँय् पानाबिल धाःसां नं तुँचा वनी । # सुख्खा तुँचा खःसा न्ह्याबलें म्वाइश्चराइजर दुगु स्याम्पुं म्वःल्हुयादिसँ । म्वःल्हुइ न्ह्यः छ्यनय् बाफ कयादिसँ । थुकिं तुँचा बुलुहुं च्वय्पाखे थहां वइ । # बहनी छगू कप ख्वला दुगु रहरया केँ फ्वयादिसँ । सुथय् निनाः छ्यनय् पानादिसँ । बाघौ लिपा छ्यं लखं चायाछ्वयादिसँ, सँ प्याःप्याकं हे ककीचां छ्यनादिसँ, तुँचा पिहां वनी । # हाम्वःचिकनं छ्यनय् मालिस यानादिसँ, बाघौ लिपा क्वाःलखय् रुमाल थुनाः बाफ कयादिसँ । ख्वाउँलखं सँ चायादिसँ । # हथंनं म्वःल्हुइगु नं तुँचाया उपचार खः । # लैंया रस नं तुँचा वंकेगु ज्याय् फाइदाजनक साबित जुइ । # लवंया प्रयोगं नं तुँचाया समस्या ज्यनेफु । छाय्कि लवं एन्टिसेप्टिक खः । # छब्व स्याउया रसय् स्वब्व लः ल्वाकछ्यानादिसँ । छ्यंया छ्यंगुलिइ लाक ब्वब्वस्यानादिसँ । छवाःया स्वक्वः थथे यानाबिल धाःसा फाइदा जुइ । # छगः डिक्चिइ प्यंगः आलु तमज्याःतले मनादिसँ, थ्व लखं छ्यं चायादिल धाःसा नं तुँचा वनी । सँ निन्हुइ छक्वः चायाच्वनेम्वाः । प्याःगु सं मृत छ्यंगू याकनं हायावनी । # छगू चम्चा लैंचा (मेहंदी) पाउडर, छगू चम्चा कागतिया रस व छगः ख्येँ कयाः बांलाक संकादिसूँ । थुगु पेस्ट सँया हाय् पानादिसँ । बाघौ लिपा ख्वाउँलखं सँ चायादिसँ । कागतिइ भिटामिन सी व लैंचाय् टेनिन, गोलिक एसिड, म्युजिलेस लासोन आदि तत्व दइ । थ्व उपायं सँया हाय् मृतकोषयात मुंके बीमखु । सँय् मुनाच्वंगु तुँचा नं मदयेकाछ्वइ । थ्व प्रयोग छवाःया छक्वः यानादिसँ ।","July 19, 2019 08:15 AM"
https://nepalbhasatimes.com/23579,उसाँय,  ,केराय् दुगु वासःया गुण,"केरा छताजि अज्याःगु फल खः, गुगु दछियंकं न्ह्याथासं उपलब्ध जुयाच्वंगु दयाच्वनी । तसकं हे गुणकारी व पौष्टिक जुइगु थ्व फल मचांनिसें बुराबुरिं तक न्ह्याम्हेसिनं नं नयेफु ।                                                         प्रति १०० ग्राम तौलया केराय् दइगु पोषक तत्वय् १७ मिग्रा क्याल्सियम, ३६ मिग्रा फस्फोरस, ७७ मिग्रा पोटासियम, ७८ माइक्रोग्राम भिटामिन ए (क्यारोटिन), ७ मिग्रा भिटामिन सी, १–२ ग्राम प्रोटीनया लिसें महत्वपूर्ण एन्जाइम, सल्फर, सिजः, भिटामिन बी व मेमेगु भिटामिन नं माक्व दइ । पाके जूगु १०० ग्राम केराय् २० प्रतिशत चिनि व ११६ क्यालोरि ऊर्जा दइ । केराय् अःपुक पचे जुइगु चिनि गाक्क दइ । थुकी छुं भचा मात्राय् भिटामिन डी, ई, जी व बांलाःगु मात्राय् म्याग्नेसियम व सल्फर दइ । केरा नयाया फाइदा # केरा नल धाःसा म्हय् क्याल्सियम, फस्फोरस व नाइट्रोजनया बांलाःगु भण्डारण जुइ, गुकिं बल्लाःगु व न्हूगु टिश्यूया निर्माण जुइ । # आतापुतिइ छुं कथंया ल्वय् जुल धाःसा ल्वगियात बीगु नसाज्वलंया रुपय् केरा बी, छाय्कि ला तसकं नाइसे व चुलुसे च्वनी । थुकी छताजि अज्याःगु रसायन दु, गुकियात आःतक नां हे बीमफुनि । गुलिगुलिसिनं थुकियात भिटामिन ‘यू’ अर्थात ‘अल्सरया विरोधी’ धकाः धकाः नं धाः । # केरा डाइटरी फाइबरया तसकं तःधंगु स्रोत खः । छपु मध्यम आकारया केराय् छितः थ्यंमथ्यं ३ ग्राम फाइबर चूलाइ, गुगु छिगु न्हियान्हिथंया आवश्यकताया १० प्रतिशत खः । फाइबर दइगु जुयाः थ्व प्वाःया गुलिखे ल्वचय् ज्या वः । खास यानाः लः थें छ्वाल्लुक खि वइगु ल्वय् जुइबलय् निपु केरा धौलिसे नयाबिल धाःसा आराम जुइ । # छता थ्व हे जक अज्याःगु फल खः, गुगु अल्सरया पुलांगु मामलाय् नं प्राकृतिक रुपं नयेफु । थ्व थीथी पाचक रसं स्वयां अप्वः एसिड न्हंकाछ्वयेत सक्षम जू । अले प्वाःया दुनेया अंगलय् छफी फिचिनाः अल्सरया खराबी कम याइ । # पाके जूगु केरां तपुगु आतापुतिइ घालं यानाः मनावःगुया उपचारय् यक्व ग्वाहालि याइ । छु ल्वय् गथे यानाः लंकी ? कब्जियत व झारा ः पाके जूगु केरां तपुगु आतापुतिया ज्यायात सामान्य दयेकाबी । कब्जियतया उपचारय् केरा ज्या वइगु कारण थ्व खः कि थुकी ‘पेक्टिन’ नांगु रसायन, कुगाक्क दइ । थुकिं लः त्वनाकाइ । केरां आतापुतिइ दयाच्वंगु हानिकारक ब्याक्टेरियायात भिं याइगु जीवाणु एक्डीडोफिलस बेसिलीइ हिलाबी । किडनीया ल्वय् केराय् प्रोटीन व चि म्हो जक दइ, तर कार्बोहाइड्रेट्सया मात्रा आपाः दइ । छता ल्वय् गुकी किड्नीइ हि मुनाः व किडनीं बांलाक ज्या मयानाः विष दयावइगु खः, थुकिया उपचारय् नं केरा तसकं ज्या व  । थथे जुइबलय् ल्वगियात न्हिं च्यापु गुपु केरा स्वन्हु तक नकाबीमाः । थ्व बाहेक ल्वगियात मेगु छुं नं मनकेगु यायेमाः, थ्व उपचार नेफ्राइटिस लिसें किड्नीया दक्वं ल्वचय् सफल जूगु दु । हि मगाइगु ः केराय् आइरन यक्व मात्राय् दइ । अथे जुयाः हि मगाइगु ल्वय् मजुइकेत केरां साप हे ग्वाहालि याः । थुकिं हिइ ह्याउँगु कोष अप्वयेकाबी । टिबी ः टिबी (क्षयरोग) या उपचारय् नं केरा ज्या वः । थीमज्यू जुइबलय् ः कचिगु केराया तरकारि दयेकाः उकिया सेवन धौलिसे यानाबिल धाःसा थीमज्यू जुइबलय् प्वाः स्याइगु व यक्व हि कुहां वइगुयात पनेफइ । धयातःकथं केराया स्वां (केराबुंगा) मिसातय्के प्रेजिष्टिटेन हारमोन्सया वृद्धि याइ, गुकिं यानाः थीमज्यू जुइबलय् अप्वः हि कुहां वइगु जुइमखु । भुयू कुहां वइगु ः थ्व ल्वय् दुपिंसं जा नयाः घौछिति लिपा छपुनिपु केरा नयाः वयां लिपा छगू कप दुरुइ निगू चम्चा कस्ति संकाः छुं न्हि तक मदिक्क त्वनेगु यायेमाः । थुगु प्रयोगं भुयू कुहां वइगु ल्वय् लनावनी । थुकथं हे केरा व दुरुया खीर नयेगु अथवा सुथय् बहनी निपु केरा घ्यः भचालिसे नयाबीगु यात धाःसा नं भुयू कुहां वइगु ल्वय् लनावनी । तागत दयेकेत ः केरा छताजि पौष्टिक फल खः । गंसिपिंत, टाइफाइड ज्वरया ल्वगियात व अम्लपित्त (हाइपरएसिडिटी)या ल्वगियात केरा उत्तम फल खः । ज्वर वइबलय् ः ज्वर वइबलय् केरा नल धाःसा म्हुतु गनीमखु, लिसें म्हय् कमजोरी नं वइमखु । गंसिपिंत ः गुम्ह मनू सितिकुति जुइक गंसिम्ह खः, अले वया भतिचा म्ह ल्ह्वंकेमाःगु दु धयागु खःसा वयात निपु केरा छगू गिलास दुरुइ तयाः सुथय् वा बान्हि जायेकाः निला स्वला तक नकाबीमाः । क्वँय् बल्लाकेत ः केराय् पोटिशियम कुगाक दइ, गुगु क्वँय्या निंतिं अति आवश्यक तत्व खः । म्हय् पोटाशियम गाकातयेत बुरा व मस्तय्सं न्हिं न्हिं हे केरा नयेगु यायेमाः । नये पित्याः मजुइकेत ः सुं मनूयात याकनं याकनं तसकं हे नयेपित्याइगु समस्या जुयाच्वन धाःसा केरा नयेगु यायेमाः, समस्या ज्यनी । मिं पूसा ः मिं पूथाय् केरा इलाबिलकि सिचुसे च्वनी । थुकिया निंतिं छकू सफागु ‘स्टेरिलाइज्ड’ कापतय् पाके जूगु केराया ला बांलाक न्हायाः इलादिसँ । थ्व कापःयात ल्वगिया म्हय् गन पूगु खः, अन प्यपुंक तयादिसँ । प्यघौया छक्वः छक्वः थ्व कापः हिलादिसँ । पीडित व्यक्तियात तसकं सिचुइ । खुराकया रुपय् नं पाके जूगु केरा दुरुइ संकाः व कस्तिइ ल्वाकछ्यानाः बियादिसँ, याकनं हे फाइदा खनेदयावइ । स्याःसा ः म्हय् गनं स्यानाच्वंगु दुसा उगु थासय् केराया ख्वला तयाः ३० मिनेट त्वःतातयादिसँ, याउँसे च्वनावइ । सौन्दर्य थकायेत सौन्दर्य थकायेत केराया ख्वलायात हल्का ल्हातं ख्वालय् ५ मिनेट तक ब्वब्वस्यात धाःसा स्यःकै मदयावनी । थुकिया ख्वलाया पेस्ट दयेकाः ख्वालय् बुलाबिल धाःसा ख्वाः थिनावइ । किलं न्याःसा ः ब्वकी अथवा छुं नं किलं न्यानाः चासुक फ्वंगात धाःसा केराया ख्वला निनाः पानादिसँ, याउँसे च्वनी । सोराइसिस ः सोराइसिस जुल धाःसा केराया ख्वला निनाः पानादिसँ, थुकिं दाग नं वंकी, आराम नं जुइकी । मिखा त्यानुसा ः मिखा त्यानुयावल धाःसा केराया ख्वला घौपलख मिखाय् दिकातयादिसँ, याउँया वनी । ला हय्हय्कुंसा ः ख्येँया म्हासुग्वलय् केराया ख्वला ल्वाकछ्यानाः ख्वालय् ५ मिनेट तक बुलातयादिसँ । अनंलि ख्वाः सिलादिसँ । थथे नियमित यानादिसँ, ला हय्हय्कुंगु कम जुयावनी । छ्यंगूया सामान ः लेदर ब्याग, बेल्ट वा लाकां भद्दा खनेदयावल धाःसा उकी केराया ख्वलां बुलादिसँ, पालापाला थिनावइ ।","July 26, 2019 06:55 AM"
https://nepalbhasatimes.com/6679,उसाँय,११३८ अनलाथ्व चौथी,तांन्वःगु मौसमय् थःत बांलाकातयेत बिचाः यायेमाःगु खँ,"थौैंकन्हय्या मौसम तसकं तांन्वया वयाच्वंगु दु । थज्याःगु तांन्वःगु इलय् थःगु सौन्दर्ययात सुरक्षित यानातयेत थीथी उपाय नालेफु । गथेकि – हल्का रंगया ह्वालुगु लं छ्यलेगु । कसे जूगु, म्हय् त्याप्प प्यपुनीगु वसः मपुनेगु । – अप्वः थें सुतीया कापःया हे वसः पुनेगु । – तिन्हिनय् निभालय् पिहां वनेगु इलय् फयांफत्तले कुसां कुया जुइगु । मखुसा छ्यनय् रुमाल छकुतं जूसां त्वपुयाः वनेगु । – तन्न प्वाः जायेक नसा मनयेगु । – सुथय् च्याया पलेसा कागति लः, धौ, लस्सी थेंज्याःगु ख्वाउँगु त्वनेगु लाभप्रद जुइ । – फ्वयातःगु चाना नयेगु यात धाःसा थुकी दइगु भिटामिन सिं यानाः हि सफा जुयाच्वनी । – थज्याःगु मौसमय् वाउँचा तरकारी, परवल, लौका, गोलभ्यारा थेंज्याःगु नसा नयेगु बांलाइ । – चिकनय् पुकातःगु मनयेगु । हल्का नसा नयेगु, तरल पदार्थ अप्वः त्वनेगु यायेमाः । – न्हिनय् फलफुलया जूस त्वनेगु बांलाइ । – बहनी नसा ७ बजे तकया दुने नयेमा । थथे जुलकि नयेधुंकाः छुं ई चाःहिलेगु यायेफइ । – निभालं दुहां वयेसातकि म्वः ल्हुइगु यायेमजिउ । – चःति नवःपिंसं लखय् डिटोल वा कागति तिसिनाः न्हियान्हिथं म्ह सफा यायेगु यायेमाः । – पालि तःलय् चिकनं मालिस यायेगु यात धाःसा मिखाया ज्योति अप्वइ । – छ्यंगूया सौन्दर्यताया निंतिं अप्वः लः त्वनेगु यायेमाः । – शरीरया तागत स्वयाः हल्का ब्यायाम यायेगु यायेमाः । थुकिं पित्तया विकार मदयेकी, नापं नयागु नं याकनं पचे यायेफइ ।","May 19, 2018 02:20 AM"
https://nepalbhasatimes.com/17830,उसाँय,सुकुमेल नयाया झिता फाइदा,"माउथ फ्रेसनरया रुपय् यदि छि थःगु म्हुतु नवइगु जुयाच्वन धाःसा छिं सुकुमेलयात माउथ फ्रेसनरया रुपय् छ्यलादीफइ । थ्व छता तसकं हे बांलाःगु माउथ फ्रेसनर खः । छगः सुकुमेल म्हुतुइ तयातयेबलय् छखे छिगु म्हुतु नमवइगु जुइसा मेखे छितः खँ ल्हायेगु इलय् आत्मविश्वास नं दयावइ ।                                                         पाचन शक्ति बल्लाकेत गुलिं गुलिं मनूतय् जा नये धुनेवं सुकुमेल छगः क्वाप्प म्हुतुइ तयेगु बानी दयाच्वनी । थ्व बांलाःगु बानि खः, छाय्धाःसा सुकुमेलं पाचन शक्ति बल्लाकाबी । जा नये धुनेवं सुकुमेल छगः नयेगु यातकि प्वाः फुंफुं च्वनीगु, प्वाः स्याइगु, अपच जुइगु आदि समस्याया सामना यायेमाली मखु । च्याया सवाः थकायेत आतक यदि छिं च्याय् सुकुमेल छ्यलेगु यानामदियानिसा छक्वः सुकुमेल जरुर हे छ्यलादिसँ । थुकिं च्याया सवाः यक्व हे थकयाबी । छिं च्याय् सुकुमेल छ्यलेगु यानादिल धाःसा छिकपिनि पाहाँपिंसं छिगु ल्हातं दयेकूगु च्याया तारिफ मयासे च्वने फइ हे मखु । हिकु दिकेत गबलें गबलें आकाझाकां हे झीत हिकु वयेगु सुरु जुयावइ, गुकिं यानाः थःत व थःगु न्ह्यःने च्वंम्ह मनूयात नं चिन्तित यानाबी । हिकु दिकेगु छुं हे वासः मदु । थनथाय् लाक्क हे ज्या वइ, छगः चिकिचाग्वःगु सुकुमेल । छितः हिकु वयाच्वंगु दुसा सुकुमेल छगः म्हुतुइ तयाः न्ह्ययाच्वनादिसँ, हिकु वयेगु दिनावनी । नुगःस्येँ सम्बन्धी ल्वचय् वैज्ञानिकतय्गु धापू कथं सुकुमेलय् छुं छुं अज्याःगु तत्व दु, गुगु छुं कि छुं कथं नुगःस्येँयात मदयेक मगाःगु जुयाच्वनी । न्हिं छगः सुकुमेल नयेगु यानच्वन धाःसा झीगु नुगःस्यें सुथां लाक्क ज्या यानाच्वनी । डाक्टरतय्गु धारणा दु कि यदि झीसं न्हिं छगः सुकुमेल नयेगु यानाच्वन धाःसा झीगु नुगःस्येँ सम्बन्धी बछि स्वयां अप्वः ल्वय् कम जुयावनी । म्हया सुचुकुचु यायेत झीगु म्हय् मदिक्क अज्याःगु पदार्थ दयाच्वनी, गुगु कि झीगु म्हयात अनावश्यक खः । थज्याःगु पदार्थ झीगु म्हं पित छ्वयेगु तसकं जरुरी जुइ । थज्याःगु पदार्थ मुनाच्वनकि म्हय् अनेतने न्हून्हूगु ल्वय् जुयाच्वनी । छगः चिकिचाग्वःगु सुकुमेलं थज्याःगु अनावश्यक व हानिकारक पदार्थ झीगु म्हं पितछ्वयेत झीत ग्वाहालि यानाच्वनी । म्हय् हि मगाः मजुइकेत थौंकन्हय् मनूतय्गु दिनचर्या हे थज्याःगु जुयाच्वन कि गुकिया कारणं न्हियान्हिथं न्हून्हूगु ल्वचं कइगु जुयाच्वंगु दु । थौं मनूतय्त हि मगाइगु धयागु नं सामान्य खँ थें जुइधुंकल । मिसातय्त थ्व समस्या भचा आपाः हे दु । मिसात नं थौंकन्हय् पिहां वनाः ज्या यायेमाःपिं जुयावःबलय् उमिसं थःगु स्वास्थ्यय् गुलि ध्यान तयेमाःगु खः, उलि तये फयाच्वंगु मदु । थुकिं यानाः उमित हि मगाइगु ल्वय् एनिमिया जुइगु जुयाच्वंगु दु । सुकुमेलय् अज्याःगु दक्वं तत्व दु, गुकिं झीगु म्हय् हि मगाः मजुइकेत ग्वाहालि यानाच्वनी । कथु वालावाला ममिंकेत चिकुलां आपाःसित कथु वालावाला मिनिगु जुइयः । धायेत ला थ्व छता साधारण समस्या जक खः धाइ, तर थथे जुइबलय् साप हे सुख दइमखु । कथु वालावाला मिनीगुयात लंकेगु घरेलु उपाय खः– बहनी द्यने त्ययेकाः सुकुमेल छगः नयेगु । बहनी द्यनेगु इलय् क्वाःलःलिसें सुकुमेल नयाबिल धाःसा कथु वालावाला मिंगु यक्व हे क्वलाइ । लिसें मुसु वःगु व कथु स्याःगु नं लनी । न्ह्यपु बल्लाकेत थौंकन्हय् मस्तय्के थ्व समस्या आपाः हे खनेदया वयाच्वंगु दु । मां–बौपिं मस्तय् ल्वःमनिगु समस्या खनाः साप हे दिक्क चाइ । न्ह्यपुयात बल्लाकेत अप्वः थें मस्र्याबरांया हे ग्वाहालि कायेगु याः । झीसं थ्व ल्वःमंकाच्वना कि न्ह्यपु बल्लाकेत सुकुमेलं नं ग्वाहालि याः। झीसं मस्र्याबरांया लिसेलिसें सुकुमेलया नं सेवन यात धाःसा दोब्बर फाइदा जुइ । थुकिया निंतिं छगः सुकुमेलया पुयात निगः स्वंगः मस्र्याबरां व निगः स्वंगः पेस्ता लिसे निनादिसँ । आः थुगु मिश्रणयात छगू गिलास दुरुइ तयाः क्वाकादिसँ । दुरुइ चिनिया थासय् मिश्री छ्यलादिसँ । थ्व दुरु त्वंकाबिल धाःसा मस्तय्गु दिमाग एकदम हे बल्लाइ । छ्यं स्याःगु व तनाव जुइगु तापाइ थौंकन्हय्या व्यस्त जीवनय् छ्यं स्याइगु नं सामान्य खँ थें जुइधुंकल । म्वायेकं म्वायेकं नं झी तनावय् लानाच्वनी । छ्यं स्याःगु व तनावयात कम यायेत झीसं वासःया ग्वाहालि कायेमाली । गबलें गबलें थज्याःगु वासः कायेगु कारणं थ्व लत थें हे जुयावनी । झीत छ्यं स्याःगु अबलय् तक क्वलाइमखु, गबलय् तक झीसं वासः नइमखु । यदि छिं न्हिं छगः सुकुमेल नयेगु यानाच्वन धाःसा छिं थ्व समस्याया सामना यायेमाली मखु ।  ",,"February 15, 2019 09:45 AM"
https://nepalbhasatimes.com/18414,उसाँय,जँ स्याइगु छुं छुं कारण,"‘जँ स्याइगु’ छगू अज्याःगु खँग्वः खः, गुगु न्ह्याम्हेसिया छेँय् नं अःपुक हे न्यने दयाच्वनी । थ्व समस्या संसारन्यंकभनं न्यना वनाच्वंगु दु । खला आपाः थें उमेर वनेधुंकूपिंत जुइगु समस्या खः थ्व । अय्नं खराब जीवनशैलीं यानाः थ्व न्ह्यागु उमेरयापिंत नं जुइगु जुयावःगु दु ।                                                         अपच व अल्सर खला अपच व प्वाःया अल्सरं स्याइगु धयागु प्वाःया च्वय्या भागया दथुइलाक खः, तर गबलें गबलें थुकिं जन्हुफाःया दथुइ लाक नं स्याकाबी यः । झ्यातुगु व दा यक्व दुगु नसा पचय् मजूगुलिं यानाः थ्व स्याइगु अझ अप्वः चर्को जुइफु । थुकिं बचय् जुइगु खःसा छिं थःगु जीवनशैलिइ हिउपाः हयेमाली । यदि छि अपच व प्वाःया अल्सरपाखें पीडित खःसा थःगु नसात्वँसाय् ध्यान बियादिसँ, तनावयात तापाकादिसँ । थुकिया निंतिं अय्लाः व चुरोटया मात्रा नं कम यायेमाली । आकाझाकां क्वछुइगु व फहिलेगु आकाझाकां क्वछुइगु व फहिलेगु यातकि नं तसकं जँ स्यायेफु । वार्मअप मयासे कसरत यायेगु यदि छिं थःगु म्हयात वार्मअप मयासे छथुं कसरत यानादिल धाःसा कमजोर मांसपेशी दक्वं न्यली । यदि छि दंदं लिपा आकाझाकां छन्हु कररत यानादिल, तरकारि पीत चा क्वानादिल, अथवा टेनिसया छगू जोरदार कासा म्हितादिल धाःसा छितः जँयागु छुं नं समस्या जुइफु, छाय्कि कसरतया अभावय् छिगु मांसपेशी छ्वालुयाच्वने धुंकी । झ्यातुगु सामान ल्ह्वनेगु गबलें नं छिं झ्यातुगु सामान ल्ह्वनादिल धाःसा जँय् आकाझाकां दबाब आपाः लाःवनी । यदि जँ न्हापा हे स्यानाच्वंगु दुगु खःसा ला झन् हे समस्या तच्वइ । अले उकिं यानाः जँयात अप्वः हे नोक्सान याइ । ल्ह्वन कि छि अप्वः ल्ह्वनकि छिगु सतबत क्वँचय् लगातार दबाब लानाच्वनी । प्वाथय् दुपिं मिसातय् नं अप्वः थें जँ स्याइ, गुगु कि अन्तिम महिनाय् वयाः झन् तच्वइ । गलत पोस्चर यदि छिं गलत तरिकां दने फ्यतुइगु यानादिल धाःसा लिपा वइगु छुं दँय् छिगु सतबत क्वँय्लिसे स्वापू दुगु अनेतने समस्याया सामना यायेमाली । थुकिं छिगु म्हया ढाँचा हे स्यनेफु । क्वँय्, साहा व मांसपेशीत कमजोर जुयाः मेमेगु क्वँय्, साहा व मांसपेशीइ बांमलाक असर लाकी, गुकिं यानाः व दक्व कमजोर जुयावनी । दुर्घटनाय् लात धाःसा यदि छिं सुं दुर्घटनाय् लाःम्ह मनू खन, अले वयागु गःपतय् तसकं स्यानाच्वंगु दु व ल्हाःतुति नं याताप्याता वनाच्वंगु दु धयागु खःसा सम्भव दु वयागु सतबत क्वँय् त्वःधुल खइ । थथे जूम्ह मनूयात संके मजिउ । थुकिं यानाः सतबत क्वँचय् नोक्सान जुइफु । ल्वगियात सदांया लागी आचाकलिं गायेफु वा सिना हे वनेफु । थज्याःबलय् एम्बुलेन्स सःताः ल्वगियात तुरुन्त अस्पताल यंकेमाः, गन वयागु एक्सरे जुइफइ । थथे यंकेबलय् सतबत क्वँय् मसनीकथं ग्वारातुइकाः यंकेमाः । मिसातय् जँ स्याइगु लय्लय्पतिकं तन्तु मचाछेँ (पाठेघर)या दुने हार्मोनया लिसेलिसें ब्वलनी । यदि उपिं ख्येँ संसेचित जुइमफुत धाःसा थुकिं लाइनिंग गुइ, अले मचाछें ब्लीडिङ्ग जुयावइ, गुकियात थीमज्यू जूगु धाइगु खः । यदि थीमज्यू जुइबलय् छुं कथंया पंगः वल धाःसा जँ स्याइ । सामान्यतयाः मचाछेँ प्वाःया क्वय्या भागय् दइ । मांसपेशी व लिगामेन्टया जालं थुकियात सहारा बी । यदि तःम्ह मचा बुइकूगुलिं अथवा मेगु छुं कारणं थ्व सहारा कमजोर जुल धाःसां नं जँ स्यायेगु शुरु जुयावइ ।  ",,"March 01, 2019 09:00 AM"
https://nepalbhasatimes.com/18415,उसाँय,किसमिसया लखं याइगु फाइदा,"किसमिस चिकिचाग्वःगु जुइ, तर थुकिं पोषण यक्व बी । किसिमिसय् आइरन, भिटामिन व पोटासियम दइ । थुकिं पोषक तत्व बाहेक किसमिस कार्बोहाइड्रेट नं बांलाःगु स्रोत खः । किसमिसया स्वास्थय लाभय् कब्जियत, एनिमिया, ज्वर व यौन ल्वय्या उपचार दुथ्याः ।                                                         थ्व स्वस्थ तौलय् ग्वाहालि यायेत व मिखा वा क्वँय्या स्वास्थ्यय् उकिया सकारात्मक प्रभावया निंतिं नं म्हसिउ । गथे किसमिसं झीत स्वस्थ्य याना तयेत ग्वाहालि याइगु खः अथेहे किसिमिस लखं नं उलि हे फाइदा याः । कब्जियत कब्जियत व पाचन सम्बन्धि समस्यां मुक्त जुइ किसमिसया लः यक्व हे ज्या वः । कब्जियत छगू अज्याःगु समस्या खः, गुकिं पीडित व्यक्तिया पाचनतन्त्र खराब यानाबी । थज्याःगु स्थितिइ वं न्ह्यागु नःसां पचय् यायेफइमखु । कब्जियत लंकेत किसमिसया लः न्हिंन्हिं सुथय् सेवन यायेमाः । थुकिं एसिडिटी व त्यानुइगु समस्या नं मजुइकाबी । ला हय्हय् कुनीगु ला हय्हय् कुनीगु अप्वः जुलकि ख्वालय् चमक धयागु हे मदयावनी । थ्व उमेर थहां थहां वंलिसे अप्वयावइगु खः । थथे मजुइकेगु खःसा किसमिस लःया सेवन यानादिसँ । थुकी दुगु फ्लेवेनाइड्स एन्टि अक्सिडेन्ट ला हय्हय् कुनीगुयात तीव्र गतिं कम यानायंकी । हि सफा यायेत थौंकन्हय् झी गज्याःगु लाइफस्टालय् म्वानाच्वनागु खः, उकिं यानाः हि अशुद्ध जुइगु समस्यालिसे सामना यायेमाली । हि सफा यायेत खला तःता कथंयागु घरेलु उपचार दु, किसमिसया लः उपिं हे उपचार मध्ये छगू खः । किसमिसया लखं हि सफा यायेत यक्व हे ग्वाहालि याः । कोलेस्ट्रोल व ट्राइग्लिसेराइड्स हिइ कोलेस्ट्रोलया सन्तुलन स्यनकि झीसं तःताकथंया हे स्वास्थ्य समस्याया सामना यायेमाली । कोलेस्ट्रोलया तप्यंक स्वापू झीगु नुगःस्येँलिसे दु । यक्व पुकातःगु, फास्टफुड, दाः दुगु नसाज्वलं आदि नयेगु व व्यायाम व शारीरिक परिश्रम मयायेगु जुलकि हिइ कोलेस्ट्रोलया सन्तुलन स्यनी । किसमिसया लखं कोलेस्ट्रोलया स्तरयात सामान्य यायेत ग्वाहालि याइ । थुकिं म्हय् ट्राइग्लिसेराइड्सया स्तर कम यायेत ग्वाहालि याइ । थ्व हिइ दइगु चिल्लोया छगू प्रकार खः, गुकिं म्हय् चिल्लो थ्यंकाः उकियात मुंकेगु ज्या याइ । छितः कनेकि अप्वःगु कोलेस्ट्रोलया लिसेलिसें ट्राइग्लिसेराइड्सया स्वापू म्हय् अवरुद्ध जुयाच्वंगु हिनू, हर्ट अटाय्कया स्ट्रोक व एक्युट प्यांक्रियाटिसया खतरा जुइगुलिसे दु । लीभर लीभर (स्येँ) झीगु तसकं महत्वपूर्ण अंगमध्ये छगू खः । यदि लीभर खराब जुल धाःसा छिं तःता हे ततःधंगु ल्वय्लिसे सामान यायेमाली । लीभरयात स्वस्थ यानातयेत दकलय् जरुरी चीज खः कि छिं छगू स्वस्थ जीवनशैली नालादिसँ । थ्व बाहेक नियमित रुपं किसमिसया लः त्वनेगु यानाच्वन धाःसा नं लीभर बल्लानाच्वनी । अले थुकी मेटाबोलिज्मया स्तर कन्ट्रोल यानातयेत नं ग्वाहालि याइ ।",,"March 01, 2019 09:15 AM"
https://nepalbhasatimes.com/18416,उसाँय,पिपीया गुण,"पिपी छताजि वासःमा खः । थुकी यक्व हे वासःया गुण दु । छितः छुं कथंया ज्वर वयाच्वंगु दुसा ज्वर क्वकायेगु थ्व रामवाण वासः खः । लिभर खराब जुल, नयेगु रुचि मदयाच्वन, अप्वः ल्ह्वन वा छुं कथं म्हय् गनं स्यानाच्वन धाःसां नं थुकिं वासःया ज्या बिउ ।  फाइदा १) मिसातय् थीमज्यू बांलाक मजुयाच्वन धाःसा पिपी व पिलामूल (पिपीया हा) छगूत्या छगूत्या ग्राम ल्वाकछ्यानाः उकिया काढा दायेकाः त्वनाबीगु यायेमाः । थुकिं स्याः नं क्वलाकी थीमज्यू नं बांलाक जुइ । थुकिं गरम यायेयःगुलिं गर्मी महिनाय् भचा कम मात्राय् जक कायेगु यायेमाः ।                                                         २) पिपीया पाउडर सियाः नस काल धाःसा छ्यं स्याःगु, सेखं चाःगु लनी । ३) कफ ब्वला वयेकीगु न्ह्यागु वासलय् नं पिपी तयातःगु दइ । छगू ग्राम पिपीया पाउडरयात दुरुलिसे बहनी द्यने न्ह्यः कायेगु यात धाःसा न्ह्यः क्वातुक्क वइ, कफ नं ब्वलावइ । दम थहां वयाच्वंगु दुसा निगू ग्राम पिपीया पाउडर कस्तिलिसे कायेमाः, छुं ईया दुने कफ मदयावनी । ४) पिपी नचुक निनाः उकी साघ्यः तयाः धुपाँय् थें निलादिसँ, अले उकिया कुँयात न्ह्यागुसां छगः चायागु थलय् तयाः उकिया अजः दयेकादिसँ । उगु अजः सँकां (रतन्धो)या ल्वगियात उइकाबिल धाःसा छुं न्हि लिपा हे ल्वय् लनावनी, मिखा त्यय्लानावइ । ५) पिपीया पाउडरयात कस्तिलिसे फ्ययेगु यात धाःसा सः सुयाच्वंगु चालावइ । ६) नुगःस्यँेसम्बन्धि ल्वचय् पिपी व सकुमेल छगू छगू ग्राम दुरुलिसे कयादिसँ, अथवा दुरुइ दायेकाः कयादिसँ । ७) मस्तय् वा बुयावइगु इलय् पिपी निनाः कस्तिलिसे फ्ययेकाबिल धाःसा वा अःपुक हे पिहां वइ । ८) प्वाः स्यात धाःसा पिपीया पाउडर छगू ग्राम कस्तिलिसे फ्ययादिसँ । ९) ५ ग्राम पिपी व १ ग्राम पिपलामूलया काढा दायेकाः त्वनकि माक्व स्वयां अप्वः ल्ह्वनेगु कम जुइ । १०) लीभर बढय् जुल धाःसा ५ ग्राम पिपी व १ ग्राम पिपलामूल ल्वाकछ्यानाः कयादिसँ, थुकिं स्याःगु नं क्वलाइ ।  ",,"March 01, 2019 09:30 AM"
https://nepalbhasatimes.com/18674,उसाँय,हिं यक्व हे ल्वय्या वासः,"हिं धयागु गुगुं सिसाबुसा वा स्वां मखु । थ्व छताजि सिमां पिहां वइगु स्वाल्यां च्वंगु ति खः । थुकिया मा ५ निसें ९ फीट तक तजाः जुइ । थुकिया हः २ फीट ताःहाकः जुइ । हिं नसाज्वलंया सवाः साकेत व नस्वाकेत छ्यलीगु खः । तर हिं मसला जक मखु, छताजि वासः नं खः । हिं प्वाःया निंतिं ला रामबाण हे भाःपियातःगु दु । आयुर्वेद विशेषज्ञतय्गु धापू कथं हिं गरम याइगु व हि सफा याइगु वासः नं खः ।  हिंया मेमेगु वासः गुण थुकथं दु–  #  प्वाथय् ग्यास थहां वयाच्वन धाःसा केँ अथवा तरकारिइ हिं क्वयेकादिसँ ।                                                         #  प्वाथय् फसं दन धाःसा हिं सियाः उकी बेय्चि ल्वाकछ्यानाः निनाः लुमुलुमु धाःगु लःलिसे सेवन यानादिसँ । वायु सच्चे जुइ । #  कब्जियत जुयाच्वंगु दुसा हिंयात चुं यानाः नयेगु सोडा भतिचा ल्वाकछ्यानाः भ्वाःतिनादिसँ, फाइदा जुइ । #  नयागु पचय् मजुयाच्वन धाःसा हिं छकूचा, सिंचि व जीलिसे निनाः लुमुलुमु धाःगु लःलिसे भ्वाःतिनादिसँ, नयागु पचय् जुइ । थुकिया निंतिं हिं २०० मि.ग्रा।, सिंचि ५०० मि.ग्रा. व जी १ ग्राम कयाः निनादिसँ । #  प्वाथय् अपचया समस्या दुसा चिधंगु चम्चां छगू चम्चा हिंग्वास्टक चूर्ण घ्यः व जालिसे सेवन यानादिसँ, अपच मजुयावनी । #  हिंग्वास्टक चूर्ण अथे ला बजारय् न्यायेगु दु, अथे नं छिं थम्हं दयेकादीगु खःसा थुकथं दयेकादिसँ– सुंपालु, मलय्, पिपी, इमू, सिंचि, जी, हजी– थ्व सकतां २०–२० ग्राम कयादिसँ, थुकियात नचुक निनादिसँ, अले यचुगु काप छकू कयाः छानय् यानादिसँ । वयां लिपा घ्यलय् सियागु हिंया चुं ५ भाग कयाः थुगु चूर्णय् बांलाक ल्वाकछ्यानादिसँ, अले छगः सफागु व पुसा दुगु खाःया सिसिइ तयातइदिसँ । थुगु चूर्ण ३÷३ ग्रामया मात्राय् क्वाःलखय् भपियादिसँ । मस्तय्त जूसा १ निसें २ ग्राम जक दःसा गाः । यदि प्वाः स्यात अथवा अपच जुयाः झारा जुल धाःसा थुगु मात्रालिसे ५०० मिग्रा शंखभष्म नं ल्वाकछ्यानादिसँ । लहिस्टिरिया जुयाः बेहोस जूम्ह ल्वगियात हिं नतुंकाबिल कि व याकनं हे होसय् वइ । वयां लिपा वयात हिं छकूचा नकाबिल धाःसा याकनं हे सामान्य अवस्थाय् लिहां वइ । #  म्हय् गनं कँथं सुयाः कं दुने थ्यंक हे दुहां वन धाःसा हिं लखय् संकाः उगु थासय् जायेकाबिल धाःसा भतिचा जायेवं हे कं थःथम्हं तुं पिहां वइ । #  लो ब्लडप्रेसरया ल्वगितय्त हिंया सेवनं फाइदा याइ । #  हिं नयेगु यातकि कब्जियत लनी, अले आतापुतिया क्रियाशिलता अप्वइ । #  हिंया सेवनं छाति स्याःगु, श्वास रोग, आतापुतिया कीत, कफ व आतापुतिया ल्वय् लनावनी । #  प्यारालाइसिसय् नं हिं तयाः दयेकातःगु वासः छ्यलेगु याइ । #  यदि प्वाः स्यानाच्वंगु ग्यास पिहां वयेमफयाः खः धयागु खःसा २ ग्राम हिं बागू लीटर लखय् दायेकादिसँ । प्यब्वय् स्वब्व लः सुपाः वनकि ल्ह्वनाः लुमुलुमु जक धाःनिबलय् ल्वगियात त्वंकादिसँ, फाइदा जुइ । #  आउँ जुयाच्वन धाःसा हिं छकूचा ताजा धौ (पाउँ मजूगु) लिसे ल्वाकछ्यानाः सेवन यानाबिल धाःसा याकनं हे बांलाःगु प्रभाव खनेदयावइ । #  पुलि स्यानाच्वन धाःसा हिं लखय् तयाः नचुक निनाः लेप तयादिसँ, पुलि स्याःगु लनावनी । #  वा स्यात धाःसा हिं छकूचा लखय् दायेकाः उगु लखं कुल्ला यानादिसँ, वा स्याःगु तुरुन्त हे लनावनी । किलं नःगु फ्वाकागु वाय् हिं छकूचा जायेकाबिल धाःसा वा स्याःगु लनी । थ्व छ्यले न्ह्यः हिंयात भचा क्वाके निं माः । #  ख्वाउँ चायाः छ्यं स्यात धाःसा क्वालखय् हिं संकाः कपालय् लेप तयादिसँ, स्याःगु लनावनी । बागः कपाः स्याइगु –माइग्रेन) हिंयात लखय् संकाः न्हासय् उकिया फुति तिकिनंकेगु व नतुनेगु यात धाःसा बागः कपाः स्याःगु लनी । थ्व प्रयोग सुथय् निभाः लुइ न्ह्यः हे यायेमाः । #  सः सुत धाःसा ग्वाराग्वारा दाःगु क्वाःलखय् हिं छकूचा कुर्काः गलल गलल यानादिसँ, सः चालावइ । #  न्हाय्पं स्यात धाःसा हिंयात हाम्वःचिकनय् दायेकाः उगु चिकंयात छानय् यानाः न्ह्यागुसां छगः सफागु सिसिइ सुरक्षित यानादिसँ । थुगु चिकंया छफुति निफुति सुथय् व बहनी मदिक फाइदा मजूतले न्हाय्पनय् तयादिसँ, अले सफागु कपासं न्हाय्पं सफा यानादिसँ । #  म्हय् बल थकायेत वा कमजोरी मजुइकेत सियातःगु हिं, पिपी, सुंपालु व मलय् उति उति हे मात्राय् कयाः निनादिसँ । न्हिं न्हिं सुथय् व बहनी छगू चम्चाया प्यब्वय् छब्व चूर्ण क्वाःलःलिसे सेवन यानादिसँ । #  महिनावारीया समस्याय् हिंया सेवन यायेगु यातकि मिसातय्गु मचाछेँ कय्कुनी, अले थीमजिउ जुइगु बांलाक खोले जुइ । प्वाः स्याःगु नं लनी । #  प्वाः स्याइगु, ग्यास थहां वइगु, धक्काः वइगु आदि कष्टय् हिंयात लखय् संकाः त्यपुचाया जःखः लेप तयाबीगु, अले घ्यलय् सियातःगु हिं कस्तिइ ल्वाकछ्यानाः अथवा मेगु छुं तरकारि वा फललिसे सेवन यात धाःसा लाभ जुइ । #  सेखं चायेवं हे कफ थात धाःसा हिंया सेवनं इन्फेक्सनयात तुरुन्त हे खतम याइ । थुकिया निंतिं बागू चम्चा हिं पाउडरय् बागू चम्चा सुंपालुया पाउडर ल्वाकछ्यानादिसँ, अले उकी निगू चम्चा कस्ति ल्वाकछ्यानाः थुकिया सेवन न्हिछि तक भति भति यानाः पलख पलख जायेकाः यायेगु यानाच्वनादिसँ । #  कफ यक्व हे थात अथवा सुख्खा मुसु वल धाःसा बागू चम्चा पालुतिइ बागू चम्चा हिं व छगू चम्चा कस्ति ल्वाकछ्यानाः उकिया स्वगू मात्रा दयेकाः सुथय्, न्हिनय् व बहनी यानाः न्हिं स्वक्वः सेवन यानादिसँ । थुकिं कथु वालावाला मिंगु नं लंकाबी । सावधान – हिं अशुद्ध व नक्कलि नं न्यायेगु दु । अज्याःगु हिं छ्यलेमजिउ, मखुसा वासः जुइगुया पलेसा अःखःबतं नोक्सान जुइफु । छाय्कि नक्कली हिं दयेकीपिंसं फि, चा, गुँड, ल्वहंचुं, छुचुं आदि ल्वाकछ्यना तये यः । – हिंयात सियाः छ्यलेगु हे बेस जुइ । कचिगु हिं बान्ताया कारण जुइफु । – हिं ताःई तक न्हियान्हिथं नयाच्वने मजिउ । गुपिं मिसातय् महिनावारी जुइबलय् हि यक्व कुहां वइगु खः, उमिसं ला हिंया सेवन याये हे मजिउ । – प्वाथय् दुपिं मिसातय्सं थुकिया सेवन तसकं कम जक यानादिसँ । पित्त प्रकृति व गरम स्वभावयापिंसं हिं वासःया रुपय् हे जक छ्यलादिसँ । – दुरु त्वनीम्ह ह्याउँमचायात गरम जुइगु समस्या दुसा व मचाया मामं हिंया सेवन यायेमजिउ । – ताःई तक हिंया सेवन यानाच्वन धाःसा शरीर कमजोर जुयावनी, छातिइ हिइसे च्वनी, पिसाबनलि नं हिइसे च्वनी । – आपाः हिंया सेवन यातकि च्व व चःति नवया वइ । हिं न्ह्यपु (दिमाग) व गरम प्रकृति÷ स्वभावयापिं मनूतय्त हानि याइ । थ्व बाहेक हिं लीभर (स्येँ)या ल्वगितय्त नं मनिं । एजेन्सीया ग्वाहालिं निरा महर्जन",,"March 08, 2019 09:00 AM"
