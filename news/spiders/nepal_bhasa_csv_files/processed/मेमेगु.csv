url,category,date_published,headline,news_text,date
https://nepalbhasatimes.com/11014,मेमेगु,११३८ गुँलाथ्व अष्टमी,जिगु सःया छम्ह प्रशंसक,"वंगु बुधवाः साउन २३ गते शान्ति मन्त, ३ बजे पशुपतिइ धकाः बाखं च्वमि भरत साय्मिं जितः फोनं धयादिल । नुगः मछिन । वयां छन्हु न्ह्यः जक जि ट्रमा हस्पितल न्ह्यःनें वनागु । शान्तियात भेन्टिलेटरय् तयातःगु दु धकाः सिउसां स्वःमवना । कारण दु, थुनिं प्यदँ ति न्ह्यः, शान्तियात ब्रेनह्यामरेज जुयाः माइतिघर, अन्नपूर्ण अस्पतालय् तयातःगु स्वःवनागु । उबलय् व बेडय् । मिखा बांलाक कने मफु, न्ववाये नं मफु । जितः खंबलय् वं खः थें मखुथें संकाः जितः स्वःवयागु ? धकाः न्यं थें च्वं । तताजनुम्ह सुशीलतारां वयागु सुसाःकुसाः यानाच्वन ।                                                         वयागु न्हासय् दुछ्वयातःगु पाइपय् पलंचा तयाः नयेगु –झोल नसा) प्वंकूगु लु खनाः जिगु मिखाय् सर्रर ख्वबि जायावल । छुं न्हि लिपा जिगु मन मच्वन । हानं शान्तियात स्वःवना, उबलय् तच्वः जुयाः वयात भेन्टिलेटरय् तयातल । एप्रोन फिनाः दुने वना, तापाकं स्वया, शान्ति बेडय्, वयागु न्हासय् व म्हुतुइ नं तत्याःगु पाइप दुछ्वयातःगु खना । पाइप खनाः नुगः खुल्ल मिनावल, छझाः दनाः शान्तियात गपाय्च्वः स्याः जुइ धकाः मनय् खँ वायेकेलात । नर्सं ‘गुलि स्वयेमाःगु’ धकाः तमं धाल । हानं जिं ‘शान्तिं ल्हाःतुति मसंकू गय् ?’ धकाः नर्सयाके च्वाक्क न्यनेलात । ‘आः द्यनाच्वन का व, याकनं हुँ’ नर्सं जितः हक्कल । नर्स तंचागु खनाः जि ब्वाँय् पिहां वया । अबलेनिसें भेन्टिलेटरय् सुं तयातल धालकि स्वःवने ग्याः जि । भाषासेवी, जगतसुन्दर ब्वनकुथिया भाइस प्रिन्सिपल, गुगू व झिगू तगिमय् नेपालभाषा ब्वंकीम्ह शिक्षिका शान्ति मानन्धर । उलि जक मखु, सुज्या, थाज्या व थीथी हलंज्वलं दयकेगु सीप दुम्ह ज्यानीम्ह मिसा नं खः व । जिम्ह व न स्कुलया पासा खः, न क्याम्पसया, न साहित्य ख्यःया हे । जि सिबें खुदँ थम्ह व जिगु सःया प्रशंसक धाःसा अवश्य हे खः । ‘जितः छंगु सः यः, छं उद्घोषणा याइगु यः’ धकाः बरोबर जितः वं प्रशंसा याइगु । सायद जिगु सः हे माध्यम जुयाबिल, गुकिं वयागु नुगलय् जिप्रति पासाया भावना ब्वलंकाबिल । शान्तियात जिं गबलेनिसें म्हसिल ? लुमंका स्वया, जगतसुन्दर ब्वनेकुथि छगू जक तलाया छँे, कक्षा, संचालन सुरु जुइधुंकल । उबलय् अन हस्तकलाया ब्वज्या जूगु, जिगु स्वःवनागु । सुज्या, थाज्या, कापःया म्हिचा, बाय्ग व स्वां आदिया पसः तयाच्वंम्ह शान्ति । उबलय् वनाप नतुसुतु ब्या त। अनं लिपा नेपालभाषा व जगतसुन्दर ब्वनेकुथिया थीथी ज्याझ्वलय् नापलाइबलय् खँ ल्हायेगु जुल । लिपा शान्तिं थःगु नामं छगू शान्ति सिरपाः नं नीस्वन । जगतसुन्दरय् नेवाः भाय् कयाः एसएलसी पास जूपिं मध्ये दकलय् अप्वः ल्याः हयेत ताःलाःम्ह छम्ह मिसामचा व छम्ह मिजंमचायात व सिरपाः कथं तकमा, दसिपौ व द्वःछि तका बीगु क्वःजित । छन्हु शान्ति जिथाय् छेँय् वल । ‘शान्ति सिरपाः’ बीगु ज्याफ्वलय् उद्घोषणा यानाबिउ धकाः इनाप यात । जितः धाःसा न्ह्याथाय् नं ज्याझ्वलय् उद्घोषण याःवने मछिं ताइगु । ‘जगतसुन्दरय् मिसापिं दु’ उद्घोषणा याइम्ह सुनीता हे दु,’ जिं च्वाक्क धया । ‘जितः छंगु सः यः, छं नवाइगु यः, म्हा धायेमते, प्लिज यानाबिउ न्हि’ शान्तिं नाइक इनाप यात । जिं दय् धया । वं ज्याझ्वः बारे च्वयाहःगु निपानाः भ्वं बियाः ब्रिफिङ यात । जिं वं नीस्वंगु शान्ति सिरपाः लःल्हाःगु ज्याझ्वलय् उद्घोषणा यानाबिया । व लय् ताल । व इलय् जिं खना, शान्ति सिरपाः बीधुंकाः वं एसएलसी पास जूपिं मेपिं सकल विद्यार्थीपिंत खादा न्ययेकाः कापि, कलम नंबिल । मेगु दँय् नं शान्ति छेँय् वयाः ज्याझ्वः बारे ब्रिफिङ याःवल । लुमंकथं जिं निक्वःतक ज्याझ्वः न्ह्याकाबियागु दु । वयात ग्वाहालि यानाया बापतय् ध्यबाया खँ मजू, तर वं जितः छुं न छुं प्रिजेन्ट बीगु याः । म्वाः धाःसां वं कर याइगु, अले जिं कायेगु । छक्वः वं हे सुयागु धकाः ख्वातुगु कापःया तपाःगु झोला छपाः बिउगु दु । छकः तिसा तयेगु बत्ता छगः व बुट्टा कियातःगु चुरा छपु बिउगु दु । वं बियातःगु प्रिजेन्ट जिं छ्यलाच्वनागु दु । थनिं खुदँ ति न्ह्यः छन्हु वयात त्यंगः गणेद्यःयाथाय् नापलात । वयागु ल्हातिइ प्वः छप्वः दु । ‘तलय् वासःया होलसेल पसः दु, लछियात गाक्क वासः न्यानावयागु’ शान्तिं प्वः क्यनाः धाल । उबलय् जिं सिल, शान्तियात डाइबिटिज, ब्लड प्रेसर आदि ल्वचं दुःख बियाच्वंगु दु धकाः । लिपा आकाझाकां ब्रेन ह्यामरेज जुल धाल, तर उबलय् भेन्टिलेटरं मुक्त जुयाः छेँय् लिहां वनेफत । छेँय् वनाः स्वःवनाबलय् खाताय् फ्यतुनाः खँ ल्हानाच्वंम्ह शान्तिया सः भचा त्यामजी । थनिं दछि न्ह्यः नं फोनय् खँ ल्हाये नं, सः धाःसा अझं त्यामजीनि । जगतसुन्दर ब्वनेकुथिया प्रिन्सिपल माया मानन्धरं तःक्वः धाः जितः, ‘शान्ति छन्त लुमंकू, छंगु नां काः न्हिँ’ धकाः । म्हं मफुम्ह शान्तियात वं छेँय् वनाः बरोबर स्वःवनीगु इलय् शान्तिं जिगु नां काइगु, जितः लुमंकीगु जुयाच्वन । जि धाःसा छेँय् वनाः वयात बरोबर स्वःवने मफुसां ‘शान्तिया उसाँय् बांलायेमा, सः त्यजीमा याकनं जगतसुन्दरय् वनेफयेमा धकाः मनमनं प्रार्थना यायेगु । प्यदँ न्ह्यः मृत्युलिसे संघर्ष यानाः त्याकेफुम्ह शान्ति थुगुसी हानं कःसिइ दयाः तसकं म्हमफुति खनी । ट्रमा अस्पतालय् ४१ न्हु तक वं हानं मृत्युलिसे संघर्ष यायेमाल, त वं थ्व पालय् त्याकेमफुत, व बुत । मृत्युलिसे बूम्ह शान्त्यिा ख्वाः स्वयेत जि वंगु साउन २३ गते बुधवाः कुन्हु पौन ३ बजे हे पशुपति आर्यघाटय् थ्यंकःवना । छेँजः बाहेक अन मेपिं सुं मथ्यंनि । जि दकलय् न्हापलात खनी । बागमति खुसि सिथय् शान्तं द्यनाच्वंम्ह शान्तिया ख्वाः छकः स्वयेगु इच्छा जुल, धयास्वयाबलय् शान्तिया भिन्चां ख्वाः उलाबिल । जिं पुलुक्क स्वया, ओहो… शान्त्यिा ख्वाः गपाय्सकं मनावयाच्वन । खादा छपुं छाना, ताउतक स्वयेमफुत जिं । मिखां तिकिनंगु ख्वबि हुहुँ जि फल्चाय् फ्यतूवना । जिगु नुगलय् धाल, ‘शान्ति, छ मृत्युलिसे बूसां छुं मजू । छं २७ दँ तक मस्तय्त नेपालभाषा ब्वंकेगु ज्या याःगु दु, थुलिं हे छ त्याये धुंकल ।’ थुलि हे शब्द ह्वलाः जिगु सःया प्रशंसक शान्ति मानन्धरयात श्रद्धाञ्जलि देछाया ।","August 18, 2018 02:25 AM"
https://nepalbhasatimes.com/28331,मेमेगु,११४० सिल्लाथ्व पारू ,बक्सर कःलि,"बक्सर कःलि डेकापोड नांगु परिवारया दुजः खः । थुपिं जनावरतय्गु क्रस्टेशियन्स क्लासया दकलय् तःधंगु गु्रप खः । डेकापोड अज्याःपिं जीवनत खः, गुपिंके न्यापा तुतिया न्याज्वः दइ । थुगु ग्रुपय् लोबस्टर, श्रिम्पस, क्रेफिश व कःलि लाः वः । डेकापोडस आकारय् दकलय् तःधिकःम्ह आथ्रोप्रोड खः। थुपिं मध्ये छम्ह सदस्य – जापानी माकःचाया तुति ला ४ मीटर तक ताःहाकः जुइफु । बक्सर कःलिया झिपा तुति मध्ये न्ह्यःनेयागु निपा तुति पंजा थें च्वनी । थःगु थ्व पंजां वं सी-ऐनिमोन नांयाम्ह समुद्री जीवयात ज्वनातइ । सी-ऐनिमोनया स्पर्शिकाय् दयाच्वनीगु कंया तन्तुइ विष दयाच्वनी । अथे जुयाः बक्सर कःलिं सी-ऐनिमोनयात ज्वनातइ, अले वयात थः दुश्मन वा शिकारलिसे ल्वायेत हतियारया रुपय् छ्यली । बक्सर कःलि अप्वः यानाः उष्ण उष्णकटीबंधीय क्षेत्रय् दइम्ह खः ।","January 25, 2020 12:51 PM"
https://nepalbhasatimes.com/28496,मेमेगु,११४० सिल्लाथ्व षष्ठी,थेरवाद बौद्ध संग्रहालय,"बुद्ध जन्मभूमिया रुपय् जक सीमित मजुसे बुद्ध दर्शन, ज्ञान, शिक्षा, बुद्ध जीवनीया बारे नं आपालं जानकारी कायेगु अथाह सागर खः लुम्बिनी । उकिं बुद्ध जन्मभूमिलिसें बुद्धया आपालं खँ सयेके सीके यायेगु व जानकारी कायेगु निंतिं नं छगू प्राकृतिक रुपय् हे खुल्ला संग्रहालयया रुपय् परिचित जुयाच्वंगु दु लुम्बिनी ।                                                         लुम्बिनी चाःहिलेत वनीपिं अप्वःथें स्वदेशी वा वाह्य पर्यटकतसें त्वःमफिकुसे दकलय् न्हापां चाःहिलीगु थाय् धइगु हे मायादेवी देगः खः । वयां लिपा देगःया लिक्कसं च्वंगु अशोक स्तम्भया नं अवलोकन व दर्शन यायेगु याइ । यदि इलं लात धाःसा थ्व हे मायादेवी देगः दुगु परिसर अझ धाये लुम्बिनी परिसरय् थीथी बौद्ध धर्मावलम्बि राष्ट्रपाखें थःथःगु देय्या प्रतिनिधित्व जुइकथं दयेकातःगु विहार नं अवश्य चाःहिली । लुम्बिनी म्हीग स्वयां म्हिगः, म्हिगः स्वयां थौं अझ बांलाना वयाच्वंगु दु । तर लुम्बिनीया बृहत्तर गुरुयोजनाकथं गुगु ज्या जुइमाःगु खः, व धाःसा गुलि गति कयाः न्ह्याः वनेमाःगु खः, उलि वनाच्वंगु खने मदु । लुम्बिनीइ यायेमाःगु व पूर्वाधार संरचना निर्माणया ज्या आपालं अझं ल्यं दयाच्वंगु खनेदु । थ्व इलय् छखे प्रदेश नं. ५पाखें ‘लुम्बिनी भ्रमण वर्ष’ हनाच्वंगु दुसा मेखे नेपाल सरकारपाखें ‘नेपाल भ्रमण वर्ष–२०२०’ हनाच्वंगु दु । थ्व निगुलिं भ्रमण वर्षय् दकलय् अप्वः केन्द्रविन्दुइ लानाच्वंगु गुगु नं ऐतिहासिक, धार्मिक, सांस्कृतिक, पुरातात्विक सम्पदा दुसा व लुम्बिनी हे जक खः । भैरहवां लुम्बिनी तक वनेगु लँया स्तरोन्नति यायेगु ज्याय् दछिया दुने छुं भचा प्रगति हे जूगु दु धायेमाः । तर थ्व सन्तोषजनक धाःसा मखु । छखे लुम्बिनी भ्रमण वर्ष सिधयेत करिब प्यलाया जक ई ल्यं दुगु व मेखे नेपाल भ्रमण वर्ष नकतिनि जक शुरु जूगु अवस्थाय् भैरहवां लुम्बिनी वनेगु सतकया अवस्था गुलिखे थासय् दयनीय हे दु । निभाः त्वइबलय् धुफ्वः दनीगु व वा वइबलय् ध्याचः जुइगु ल्वचं थनया सतक नं मुक्त मजू । अथे खःसां तथागत शाक्यमुनि भगवान गौतम बुद्धया पवित्र जन्मस्थल लुम्बिनी वइपिं पर्यटक व भक्तजनया ल्याः धाःसा म्हो जूगु खने मदु । न्ह्याक्व वंसां वने मगाःथें च्वंगु थ्व थासय् वंक्वपतिकं न्हून्हूगु् कथंया संरचना अवलोकन याये खनीगुलिं हे लुम्बिनीं सकसितं आकर्षित यानाच्वनीगु खः । थुकथं हे थीथी कथंया संरचना निर्माणया झ्वलय् आः नकतिनि जक थन अर्थात लुम्बिनीइ नेपाल थेरवाद बौद्ध संग्रहालय चायेकूगु दु । थ्व संग्रहालय मात्र संग्रहालयया निंतिं संग्रहालय मखसे बुद्ध दर्शन, बुद्ध शिक्षा, बौद्ध कला संस्कृति, बुद्धोपदेशया प्रचारप्रसार हेतु थ्व संग्रहालय चायेकेगु ज्या जूगु खः । थ्व संग्रहालयया मुख्य परिकल्पनाकार खः संस्कृति, पर्यटन तथा नागरिक उड्डयन मन्त्रालयया पुलांम्ह सहसचिवलिसें संग्रहालयविद् जलकृष्ण श्रेष्ठ । वय्कलं थौं स्वयां करिब १० दँ न्ह्यः यानादीगु परिकल्पनां थौं थ्व संग्रहालय स्थापनां मूर्त रुप काःगु दु । बौद्ध संग्रहालय चायेकेगु सोच गुकथं वल धइगु जिज्ञासाय् वय्कलं धयादी, ‘नेपालय् थेरवाद पुनर्जागरण जूगु करिब करिब १०० दँ दयेधुंकूगु दु । थ्व स्वयां न्ह्यः व लिपाया छुं नं दस्तावेज अभिलेखीकरण जूगु खनेमदु । पुनर्जागरणनिसें आतकया महत्वपूर्ण हलंज्वलं अभिलेखीकरण यायेगु, बुद्ध शिक्षाया बारे जनमानसय् जागृत यायेगु, व छगू हे थासय् बुद्धया बारे अध्ययन, अनुसन्धान याये दइगु ल्याखं थ्व संग्रहालयया स्थापना यानागु खः।’ मूलतः संग्रहालय स्थापनाया निंतिं प्यता चीज अनिवार्य जुइ । संग्रहालयविद् श्रेष्ठं धयादी, ‘गुगुं नं संग्रहालयया निंतिं मुख्य रुपय् प्यता खँ अति आवश्यक जुइ । दकलय् न्हापां संग्रहालयया निंतिं आवश्यक हलंज्वलं संकलन जुइमाल, अनं लिपा उकिया निंतिं आवश्यक थाय् वा भवन, अनं लिपा अवलोकनकर्ता अले संग्रहालय व्यवस्थापन ।’ थ्व प्यता खँ चूलात धाःसा संग्रहालय चायेकेगु उद्देश्य पुरा जुइ फइगु वय्कःया धापू दु । नेपाल थेरवाद बौद्ध संग्रहालय स्थापना यायेगु वय्कःया परिकल्पनायात मूर्तरुप बीगु ज्या याःगु दु बौद्ध महिला संघ नेपालं । खतुं नेपालय् बुद्ध शिक्षा, बौद्ध धर्मया जागरण, बौद्ध कला, संस्कृति, बुद्धोपदेशया प्रचारप्रसार हेतु आपालं बौद्ध संघसंस्था दु । बौद्ध महिला संघ नेपाल हे छाय् वय्कलं ल्ययादिल ले ? थ्व सन्दर्भय् वय्कलं धयादी, ‘जिं यक्व संघसंस्थायात स्वया, संग्रहालय चायेकेत पहल यायेत इनाप नं याना । तर बौद्ध महिला संघ नेपाल हे छाय् न्ह्यःने लात धायेबलय् बौद्ध ज्याझ्वःत गुलि नं जुइ व दक्वं दातां बिउगु चन्दाया भरय् जुइ । उकिया निंतिं दातां पत्याः नं यायेमाल । संग्रहालय स्थापना निंतिं थ्व संस्थायात दातातय्सं पत्याः याइ, आर्थिक चलखेल वा हिनामिना याइमखु, छुं नं गोलमाल यायेगु ज्या याइमखु धइगु जितः तःधंगु विश्वास दुगुलिं हे थ्व संस्थायात जिं इनाप यानाः व हे कथं संग्रहालय स्थापना यायेगु ज्यां मूर्तरुप काल ।’ थ्व संग्रहालयया विशेषता धइगु पुनर्जागरणकालया भिक्षु अनागारिकापिंसं छ्यलाबिज्याःगु थीथी हलंज्वलं गुगु गुलिं वसपोलपिं मदयेधुंकाः आतक नं विहार व वसपोलपिनिगु छेँय् लानाच्वंगु दु, उकियात थन ब्वये हयेगु खः । संग्रहालयया निंतिं व्यापक प्रचारप्रसार यायेमाःगु आवश्यक दुगु व लुम्बिनी वइपिंसं थ्व संग्रहालय छक्वः स्वये धइगु मनय् भावना दयेकेमाःगु आवश्यक जूगु वय्कलं धयादी । आःया निंतिं धर्मोदय सभां लुम्बिनीइ दयेकातःगु स्वयम्भू महाचैत्य दुने छगूकथं गर्भया दुने चायेकातःगु थ्व संग्रहालयया डिजाइन कर्ण महर्जनं यानादीगु खः । कल्चरया विद्यार्थी जुयादीम्ह महर्जनं संग्रहालयया डिजाइन यायेगु धइगु थ्योरीकथं उलि तःधंगु ज्या मखु धयादी । आः उपलब्ध जुयाच्वंगु सीमित थासय् नं आपालं स्वयेबहगु हलंज्वलं तये फइगु सम्भावना दु धासें वय्कलं धयादी, ‘सरसामानया व्यवस्थापन यायेगु ज्यां संग्रहालय गबलें नं पूर्ण जुइमखु । मदुतले न्हूगु तयेगु व पुलांगु वल धाःसा उकियात प्रतिस्थापन यानाः पुलांगुयात महत्व बिया वनेगु जुइ । थ्व हे संग्रहालयया विशेषता खः ।’ थेरवाद म्युजियमया महत्व बारे स्पष्ट यासें वय्कलं धयादिल, ‘बुद्धया जन्मनिसें मृत्युतक, थेरवाद बौद्ध परम्पराया बारे पूर्णरुपं जानकारी कायेमाल धाःसा खुल्ला संग्रहालय जुयाच्वंगु लुम्बिनीइ थ्व दक्वं छ्यालब्याल अवस्थाय् लानाच्वंगु दु, तर संग्रहालयं थ्व दक्वं आवश्यकतायात छगू हे थासं पूर्ति यानाबी ।’ संग्रहालय स्थापनाया प्रस्ताव झिदँ न्ह्यः हे वःगु खःसां थुकिया निंतिं अग्रसरता हे क्यनाः ज्या न्ह्याकूगु धाःसा स्वदँ ति हे जक दत । थ्व हे स्वदँया दुने संग्रहालय स्थापना यायेगु म्हगस पूवंगु दु । बौद्ध महिला संघया नायः सुजाता मानन्धरया कथं संग्रहालयविद् श्रेष्ठं झिदँ न्ह्यः हे वय्कःपिंत संग्रहालय स्थापना निंतिं पहल यायेत प्रस्ताव यानादीगु जुयाच्वन । तःतःधंगु संघसंस्था दयेक दयेक थःपिनिगु थेंज्याःगु बःचा धंगु संस्थां थ्व ज्या याये फइमखु धइगु तायेकाः वय्कःपिं न्यादँ खुदँ तक सुम्क हे च्वनादिल । प्यदँ न्ह्यः जक सामान्य सहलह यायां स्वदँ न्ह्यः निसें थुकिया निंतिं वय्कःपिंसं गाक्कं कुतः यानादीगु जुयाच्वन । ‘संग्रहालय स्थापनाया उद्देश्य धइगु हे बुद्ध शिक्षाया प्रचार यानाः उकिं मानव जीवनय् गुलितक लाभ याये फइ, बुद्धिज्मया प्रयोग, बुद्धिज्म छु खः धइगु सकसिनं थुइके बीगु हे खः’ संघया अध्यक्ष मानन्धरं धयादी, ‘बुद्ध छम्ह साधारण मनू जुयाः नं गुकथं मनुष्यं भिंगु लँपु ज्वने फइ, सकसिगु लाभ जुइगु, सुयातं मभिंगु वा हानि वा क्षय जुइगु ज्या मयासे गुलितक कल्याणकारी जुइ फइगु धइगु सन्देश प्रवाह यायेगु खः ।’ संग्रहालयया निंतिं आतक गुलि नं सामग्री प्राप्त जूगु दु व दक्वं दातातय्पाखें सश्रद्धां हे प्राप्त जूगु संघया पुलांम्ह नायःलिसें संग्रहालयया संयोजक डा. केशरीलक्ष्मी मानन्धरं कनादिल । ‘संग्रहालयया निंतिं आवश्यक हलंज्वलं चतुपरिषद् (बौद्ध समाजय् चतुपरिषद्ष अर्थ भिक्षु, भिक्षुणी अर्थात अनागारिका, उपासक व उपासिकायात छक्वलं संबोधन याइगु खँग्वः खः ।) पाखें संकलन यायेगु ज्या जुयाच्वंगु दु । गुलिं विहारय् व गुलिं छेँय् हे संरक्षण यानाः तयातःगु ज्वलंयात आः संग्रहालयया निंतिं दान बियादीत इनाप यायेगु जुइ’, वय्कलं धयादिल । ‘संग्रहालय स्थापना यायेगु ज्या जक जुल, थ्व पूर्ण मजूनि’ संयोजक मानन्धरं धयादिल, ‘दत्तले व फत्तले भन्ते गुरुमांपिंसं छ्यलाबिज्याःगु वस्तु हे तयेगु जुइ, मखुसा उकिया ‘रिप्लिका’ (नक्कल) जूसां दयेकाः तयेगु जुइ । संग्रहालयया निंतिं बिस्कं भवन दयेकेगु सोच दुगु जानकारी बियादिसें वय्कलं थेरवाद विहारय् जग्गाा दुगु व थःपिंत बिल धाःसा अन हे लिपा अलग संग्रहालय दयेकेगु जुइ धयादिल । लुम्बिनीइ हे छाय् संग्रहालय तयेमाःगु धइगु न्ह्यसःया लिसलय् वय्कलं धयादिल, ‘ थ्व बाहेकं मेगु थासय्् संग्रहालय चायेकल धाःसा सुं नं संग्रहालय स्वयेत वनीमखु । तर थन जूसा लुम्बिनी चाःहिलेत थीथी जिल्लां वइपिं सकलें थ्व थासय् दुहां वनी । थुकिया महत्व दया वइ ।’ भगवान बुद्धया जन्म, गृहत्याग, महापरिनिर्वाण, प्राचीन बुद्धधर्म छु खः, राणाकालय् थेरवाद बौद्ध भिक्षुपिंत देशं पितिउँगु व लिपा हाकनं देशय् लिहां वःगु, थेरवाद परम्पराया संस्थागत प्रतिनिधित्व, बौद्ध मूर्ति, साहित्य, लेख, हस्तलिखित संग्रह यानाः समग्रय् बुद्धधर्मया इतिहासनिसें वर्तमान अवस्थाया थीथी पक्षया बारे सकतां जानकारी कायेगु, अध्ययन अनुसन्धान यायेगु ह्वःताः चूलाकेगु ल्याखं संग्रहालय स्थापना यानागु संघं न्ह्यथंगु दु । थुगु संग्रहालयय् दइगु मेमेगु विशेषता धइगु थन बुद्ध जीवनी, प्राचीन व पुनर्जागरण ईया थेरवाद बुद्धधर्मया ऐतिहासिक पक्ष, प्रमुख प्यंगू बौद्धस्थल, बौद्ध वास्तुकला, थेरवाद मूर्ति व साहित्य, थेरवाद भिक्षु अनागारिका परम्परा, थेरवादी बौद्ध संघसंस्था, बौद्ध पुरातात्विक महत्वया हलंज्वलं व थाय्बाय्, भिक्षु, अनागारिका गुरुमांपिंसं थःगु जीवनय् छ्यलाबिज्याःगु थीथी हलंज्वलं बुद्धधर्मया विस्तार लगायतया ग्यालरी दइ । संग्रहालय संचालन व व्यवस्थापनया निंतिं आः हे नं सीमित स्रोतसाधनपाखें छम्ह गुरुमांलिसें धर्मोदयसभापाखें कर्मचारीया व्यवस्थापन यानातःगु दुसा लिपा आवश्यक कथं थप यायेगु तयारी संघं याःगु दु ।","January 31, 2020 09:06 AM"
https://nepalbhasatimes.com/28372,मेमेगु,११४० सिल्लाथ्व पारू ,पुलांगु सफू न्हूगु संरक्षण,"२०७२ सालया तःभुखाचय् लानाः आ पालं मनूतय् छेँ मन्त । गुलिस्यां छेँया दुजःपिं मन्तसा गुलिं शारीरिक रुपं अपांग जुयाः च्वने माल । नेपाली समाजय् तःभुखाचं लाकूगु लिच्वःया आपालं बाखं पिहां वयेधुंकूगु दु । अथे खःसां तःभुखाय्या हे कारणं गुलिखे मनूतय् छेँय् सदियौंनिसें लानाच्वंगु पुलां पुलांगु सफूत गन तये गन तये जुयाः आशा सफूकुथियात दान बी हःगु धाःसा आपाःसिया लागिं मसिउनिगु हे खँ धायेमाली ।                                                         भुखाय् ब्वयाः थः हे च्वनेगु थाय् मदयाः समस्या जूगुलिं थःगु छेँय् दँदँ न्ह्यवंनिसें मुंकातःगु पुलांगु सफू, थ्यासफूत थुगुसी आशा सफूकुथियात यक्व दान स्वरुप प्राप्त जूगु दु । थज्याःगु पुलांगु सफूत थःगु छेँय् स्वयां नं आशा सफूकुथिइ अप्वः सुरक्षित जुइगु भाःपाः मनूतय्सं अन लःल्हाये हःगु खः । थ्व बाहेक मेमेगु कथं नं आशा सफूकुथियात सफू लःल्हाः वइपिं यक्व दु । खास यानाः बौबाज्यापिं मदयेधुंकाः वय्कःपिंसं मुंकातःगु पुलांगु सफूत काय् वा छय्पिंसं सुरक्षाया लागिं आशा सफूकुथियात बीगु ज्या नं यक्वं जू । अथे हे गुलिस्यां छेँ दनीगु इलय् अज्याःगु सफूत लुया वइगु व तयेथाय् मदयाः आशा सफूकुथियात बी हयेगु नं याः । थथे हे थीथी कारणं आशा सफूकुथियात दान यानातःगु पुलांगु सफूत वंगु छुं दँया दुने १२०० गू ति खाः वःगु दु । थुकी विशेष यानाः वासःतासः सम्बन्धी सफू, ज्योतिष विज्ञानलिसे स्वापू दुगु सफू व धार्मिक सफूत दुथ्याः । नेपाल संवत् ७०० जःखः च्वयातःगु अर्थात थौं स्वयां ४०० दँ स्वयां पुलांगु सफूत नं थुकी दुथ्यानाच्वंगु दु । विषय न्ह्यागु हे जूसां सफूया थ्व आयुपाखें हे उकिया पुरातात्विक महत्व कःघानाच्वंगु दु । उकिं थुकिया संरक्षण उतिकं महत्वपूर्ण जू । थ्वहे खँयात वाःचायेकाः आशा सफूकुथिइ मुनाच्वंगु थ्व सफूयात थौंकन्हय् डिजिटाइज यानाः संरक्षण यायेगु ज्या जुयाच्वंगु दु । आशा सफूकुथिया च्वय्या तँय् थौंकन्हय् छगू परियोजना कथं हे थ्व ज्या न्ह्यानाच्वंगु खः । अले थुकिया नेतृत्व याना च्वनादीम्ह खः जर्मनीस्थित हाम्वर्ग विश्वविद्यालयया अनुसन्धाता डा. विदुर भट्टराई । आशा सफूकुथिया थ्व महत्वपूर्ण सफूयात जतनसाथ संरक्षण यायेगु थुगु ज्या जर्मनीया हाम्बर्ग विश्वविद्यालय अन्तर्गत लाःवु सेन्टर फर द स्टडी अफ म्यानुस्क्रिप्ट कल्चर्स, अमेरिकाया हिल म्युजियम एण्ड म्यानुस्क्रिप्ट लाइब्रेरी, अमेरिकाया हे मिनेसोट्टा विश्वविद्यालय व आशा सफूकुथि समेत प्यंगू संस्थाया मंकाः कुतलय् सञ्चालन जुयाच्वंगु दु । खतुं आशा सफूकुथिइ मुनाच्वंगु पुलांगु हस्तलिखित सफूतय्त डिजिटाइज यायेगु ज्या न्हापा नं मजूगु मखु । तर थुगुसी जुयाच्वंगु संरक्षणया ज्या न्हापा धाःसा स्वयां पाः । थौंकन्हय् जुयाच्वंगु डिजिटाइजेशनया ज्याय् दकलय् न्हापां थ्यासफूया न्ह्यःने व लिउनेया वाक्य ब्वनेगु ज्या जुइ । थुकिं उगु सफूया विषय पत्ता लगे जुइ । थ्व झ्वलय् सफूया साइज, पँ, पेज व सफूया अवस्था छु दु धइगु खँ तकं अभिलेखीकरण याइ । वयां लिपा उगु सफूया पाना पानाया हे फोटो खिचे यायेगु ज्या जुइ । हरेक पानाया फोटो खिचे यानाः संरक्षण यायेगु थ्व ज्यायात हे डिजिटाइजेशन धाइगु खः । सफू डिजिटाइज्ड जुल कि उकियात सुनां नं ल्हातं थियाः पुइके माली मखु । अज्याःगु पुलांगु सफूत यक्व ल्हातं पुइकाच्वन धाःसा याकनं नष्ट नं जुया वनेफु । उकिं सुयां अज्याःगु सफू स्वये माल धाःसा कम्प्युटरय् हे च्वनाः स्वयेगु जुइ । थःत गुगुं पेज माल धाःसा कम्प्युटरं हे प्रिन्ट नं पिकाये फइ । हरेक सफूयात थुकथं फोटो खिचे यानाः कायेधुंकाः वयां लिपा उगु सफूयात अतिकं सुरक्षितपूर्वक तयेगु ज्या नं थुगुसी जुयाच्वंगु दु । थुकिया लागिं हरेक सफूयात छगः छगः विशेष कथंया बट्टाय् दुने तयाः संरक्षित यानाच्वंगु दु । सफू तयेगु लागिं माःगु थ्व बट्टा नं आशा सफूकुथिइ हे च्वनाः दयेकेगु याइ । थुकिया लागिं छुं मनूतय्त बट्टा दयेकेगु तालिम हे बीगु ज्या समेत जूगु खः । सफू तयेगु लागिं थ्व गुगु बट्टा दयेकी, व बट्टाया भ्वं धाःसा झीगु थेंज्याःगु चाःचू मखु । थ्व भ्वं हे जर्मनीं वइ । थुकियात ‘ई–फ्लुट बोर्ड’ धाइ । दथुइ प्वाःप्वाः तयाः दयेकातःगु थ्व ख्वात्तुगु भ्वंया विशेषता छु धायेबलय् थ्व एसिड फ्रि जुइ । अर्थात थ्व भ्वंया बट्टा दुने ख्वाउँ वा क्वाःया लिच्वः लाइ मखु । वथं गइ मखु । धुलं थी फइ मखु । बट्टा दुने ‘मोइश्चर’ बने जुइ मखु । किलं नं नइ मखु । थ्व भ्वं ततःपाःगु साइजय् वइ । उकियात सफूया आकार स्वयाः चानाः बट्टा दयेकेगु याइ । थ्व बट्टा दुने सफू तयेधुंकल कि उकियात हतपतिं चायेकी मखु । सलंसःदँ तक सफू उकी दुने तयातःसां व गथे खः अथे हे जुयाच्वनी । पुलांगु सफूयात झीगु पुलांगु हे पद्धति कथं कापतय् प्वःचिनाः बट्टा दुने स्वथनेगु याइ । थ्व सफू संरक्षण ज्याया प्रमुख डा. भट्टराईया कथं थ्व छगू तसकं हे उच्चकोटीया संरक्षण खः । युरोप अमेरिकापाखे नं थथे यानाः पुलांगु सफूत संरक्षण याइगु खः । थःगु अध्ययनया झ्वलय् वय्कलं भारतया दिल्ली, विहार, उत्तर प्रदेश, झारखण्ड लगायत आपालं थासय् जुयाच्वंगु संरक्षण नं स्वयादीधुंकूगु दु । थःगु अनुभव कँसें वय्कलं धयादी, ‘आः झीसं यानाच्वनागु संरक्षण ला भारतय् तकं जूगु मदुनि ।’ वय्कःया कथं भारतया पुलांगु ग्रन्थत स्वयां आशा सफूकुथिया पुलांगु ग्रन्थत आः गन खः गन जुइक सुरक्षित जूगु दु । थुपालय् थ्व पुलांगु ग्रन्थया संरक्षण जक मखु संरक्षणया नापनापं उगु सफूया अध्ययन समेत याना वनेगु ज्या नं न्ह्यानाच्वंगु दु । पुलांगु सफूया लिपि, भाषा, कालखण्ड, विषयवस्तु थेंज्याःगु खँ नं नापनापं अध्ययन याना वनेगु थुगुसीया कुतः खः । थथे जुल धाःसा कन्हय् सुयां उगु सफू अध्ययन याये माल धाःसा उमित थुकिं यक्व हे ग्वाहालि याइ । आशा सफूकुथिया न्हापाया सफूत संरक्षित जूसां अध्ययन यायेगु ज्या धाःसा जूगु मदु । उकिया छुं सफूत माःपिंसं जक अध्ययन याःगु दु । सफू संरक्षणया थ्व ज्या प्यला तक जक यायेगु ग्वसाः दुगु खः । प्यला फुइ नं धुंकल । थ्व चरणया संरक्षण लिपा आः हानं मेगु तालिम बियाः मेगु चरणया संरक्षण ज्या जुइगु खँ नं डा. भट्टराईनं कनादीगु दु । आशा सफूकुथि गुलि सुरक्षित ? थनिं ३३ दँ सर्वसाधारणया लागिं खुल्ला जूगु आशा सफूकुथि नेपाःया हे पुलांगु सफू व थ्यासफू संकलनया लागिं अतिकं नांजाःगु केन्द्र खः । भाषानिभाः प्रेमबहादुर कसाःजुं थः अबु आशारत्न कसाःया नामं स्वनादीगु थ्व सफूकुथिइ ६७०० गू पुलांगु ग्रन्थ संकलन जुयाच्वंगु दु । अनया पुस्तकालयाध्यक्ष शरद कसाःजुं कनादी कथं थ्व फुक्क हे सफूत डिजिटाइज्ड जुइधुंकल । अथे हे अन ११०० गू ताडपत्र नं मुनाच्वंगु दु । थुपिं सफू व ताडपत्रत अप्वः यानाः धार्मिक, वासःतासः, ज्योतिष, वास्तुशास्त्र आदि विषययागु खः । थन मुनाच्वंगु गुलिखे सपूm लुँ आखः, वहः आखः व हिं च्वयातःगु तकं दु । आशा सफूकुथिइ गुलि नं सपूm मुनाच्वंगु दु उकिया डिजिटाइज्ड कपी विश्वया थीथी देशय् च्वंगु नांजाःगु लाइब्रेरीतय्त नं बियातःगु दु । उगु लाइब्रेरीतय्सं थ्व कपी लाखौं तका ध्यबा पुलाः न्याना तःगु खः । थुकिं यानाः विश्वया मेमेगु देशय् च्वनाः तकं आशा सफूकुथिया पुलांगु ग्रन्थया ई–कपी स्वये फइगु जूगु दु । मू सपूm हे स्वये माःगु जुल धाःसा नेपाः वयाः आशा सफू कुथिइ हे वये मालीगु जुइ । नेपाः व नेवाःया बारे अध्ययन याइपिं स्वदेशी जुइमा वा विदेशी, आशा सफूकुथिइ दुहां मवयेकं वयागु अध्ययन पूवनी मखु । थन नेपालभाषां आः तक पिहां वःगु लगभग फुक्क हे प्रिन्टेड सफूत नं संग्रहित जुयाच्वंगु दु । सफू संरक्षणया ल्याखं आशा सफूकुथिया छेँ थः हे नं छगू न्ह्यथनेबहःगु भवन खः । प्रेम बहादुर कसाःया ‘साहित्य देगः’ दनेगु म्हगस पूवंके कथं थ्व छेँ देगः शैलीं दनातःगु दु । अमूल्य ग्रन्थत मुंकातःगु थाय् जूगुलिं थुकियात जिक्व सुरक्षित यायेमाः धकाः थ्व छेँयात ।","January 25, 2020 02:49 PM"
https://nepalbhasatimes.com/28166,मेमेगु,११४० पोहेंलागा सप्तमी,ल्हासाया मौद्रिकरणय् नेवाः व्यापारितय् योगदान,"नेपालं सँदेशय् थःगु मुद्रा निर्यात यानाच्वंगु खँ आर्थिक इतिहासय् झीसँ ब्वनेदु । नेपाल मण्डलया नेवाः राज्य येँ, यल, ख्वप जक मखु गोर्खा राज्यं समेत थःथःगु वोहदां सँदेशय् छ्वयाच्वंगु इतिहास झीके दु । परन्तु लिपा सँदेशयात थःपिनि हे मौद्रिकरण याःपिं नं नेवाःत हे खः धयागु खँ थौंतक गनं पिहां मवःनि । थ्व खँ न्हापालाक कनादीम्ह छम्ह नेवाः कुथिवाल झीसं थन म्हसीके दत । वय्कः खः कुलवीर सिंह तुलाधर (दबल साहु) वय्कलं घोरस्या कुथिया हे छम्ह दुजः खयां नं लिपा थःगु न्हूकथं पुर्खौलि नां स्वाकाः हे मेगु कुथि स्वनादीम्ह साहु नं खः । वय्कःया हे लुमंति जिं २०६२ सालपाखे च्वयागु खः । तर प्रकाशित याये मखंक सं. २०७३ फागुन २० कुन्हु वय्कः दिवंगत जुल । उकिं वय्कःयागु हे थुगु लुमंति लिपालाःसां थन बियाच्वनागु दु ।                                                         ‘येँ असनय् धालसिक्व बहाःयापिं उदाय साहुतय् ल्हासाकुथि गुलि पुलां धयागु खँय् मालामिला स्वल धाःसा नेपालय् व सँदेशया बनेज्याया ताःहाकःगु वंखँ हे प्वलेगु ज्या जुइ । जिमिगु तःजि संयुक्त परिवार लिपा ब्यागः जुयाः जिगु भागय् धालसिक्व बहाः हे लासेलिं अन छेँ सुचुपिचु यानाबलय् पुलांपुलांगु भ्वंया थू थू, पौ व खामत द्वँ द्वँ चिनाः गुलिखय् चुकय् यंकाः मि च्याकाः छ्वयेका च्वना । उबलय् भ्वं, खामत जितः हिँ, छ्वयेकेमते धकाः छम्हेसिनं धाःवल । का यंकी धकाः बिया छ्वयागु ला व हे भ्वाथः भ्वँतं व मनू ला लिपातय् निहाल जुल ।’ थ्व घटना खः सं. १९९५ सालपाखेर । अले थ्व धापू खः कुलवीर सिंह तुलाधरजुयागु । तर वय्कलं थ्व भ्वाथः भ्वं मुना यंकूम्ह मनूया परिचय जितः बियामदी । जिं नं उथाय् न्यने मफुत । थौंकन्हय् कुलवीर सिं तुलाधरजुया निवास छेँ त्रिपुरेश्वरया छकू क्वथाय् च्वनाः वय्कःया लुमंति छुं भतिचा लिपिबद्ध यायेगु ताःतुनाच्वना । छुं दँ न्ह्यतक नं नांजायाच्वंगु ब्लु स्टार होटल स्यंकालि वहे थासय् ब्लु स्टार सुपरमार्केटया व्यवस्थापन ज्या न्ह्याकाच्वनादीम्ह कुलवीरसिं तुलाधरजु थःपिनि ल्हासा कुथिया वंखँ कनेत पियाच्वनादिल खनि । वय्कः नं मूलतः घोरस्याः कुथिया हे छम्ह दुजः खः । अले वय्कःपिनि दकलय् सतीम्ह पुर्खा मुनिसुन्दर तुलाधर खः । थुम्ह ल्हासा साहु नेपालय् श्री ३ जंगबहादुर राणाया समकालिक धकाः सी दु । अथे जूसां थुगु लुमंतिइ कुलवीर सिंहजुया म्हुतुं पिज्वःगु खँग्वः मुने न्ह्यः वय्कःपिनि वंश धलः छक्वः नं थन न्ह्यब्वये ।   कुलवीर सिंह तुलाधरजुं थःपिनि ल्हासा कुथिया पुलांखँ जिलिसे थुकथं उलादिल, ‘जिमि अबु कुलरत्न तुलाधरजुयाके न्हापां निसें देश देशावरया लुँदां मुनेगु छगू सोंख दयाच्वन । थनं ल्हासाय् वंबलय् नं थःके च्वंगु लुँदां ज्वनावंगु जुयाच्वन । उथाय् ल्हासाय् छारुङ काजिया नां साप हे तःजि जुयाच्वन । छन्हु जिमि बौनं छारुङ काजियाथाय् वनाः दलाई लामा छक्वः थःत नापलाकेगु प्रबन्धया निंतिं अनुरोध यानादिल । थुकिया छु हुनि खः व धाःसा वयात मकंसे तल । लिपा तसकं हे जोड यासेंंि जिमि अबुयात छारुङ काजिं नोर्बुलिंकाय् थम्हं हे लामाजुलिसे नापलाकाबिल । ‘अन दलाई लामाजुया न्ह्यःने जिमि अबुं थःके च्वंगु देशदेशावरया लुँदां ब्वयाः क्यनादिल । दलाई लामाजु नं थथे हे लुँदां मुंकीम्ह जुयाच्वन । वयाके मदुगु लुँदां नं जिमि बौयाके दुगु जुल । थुकथं लुँदां हयाः अन क्यनागुया उद्देश्य छु धकाः लामाजुं न्यन । अले जिमि अबुं ल्हासाय् नं सँदेशयागु थःपिनि लुँदांया टकमरी यानाः चलनचल्तीइ हयेमाल धयागु थःगु प्रस्ताव प्वंकादिल । का सा थ्व खँय् जिं नं बिचाः यायेगु जुल धकाः लामाजुं वय्कःयात लिसः बियाहल । कुलवीर सिंह तुलाधरजुं थुकथं थःपिनि ल्हासाय् ज्याया पुसा उलादीगु खः धकाः जिं तायेकाच्वना । थःपिनिगु घोरस्याः कुथिया परम्परा कथं जुइगु व्यापार ला द हे दनि । थुकियात गुकथं न्हूगु आयाम छुनादिल वय्कःया अबुं थ्व खँयात जिं महत्व बियाः च्वयागु खः । कुलवीर सिंहजुं थःगु लुमंति न्ह्याकांतुं दिल, ‘सँदेशया तःधंगु हे लुँ दांया टकमरि यानाः चलनचल्तीइ हयेगु खँ लामाजुया विचारय् पक्का जुल खनि । अले हाकनं वं जिमि अबुयात सःतके हयाः लुँदां टक छापय् यायेगु धकाः क्वःछिनाबिल । अनंलि लुँ माक्व भारतपाखें आयात यायेत आज्ञापत्र नं बिल जिमि अबुयात हे ।’ ‘छाय् ल्हासय् लुँ मदु ला ? ल्हासाय् लुँ पाँय् पाँय् दु धाइगु ला उखान हे प्रचलित नेपालय् नं खः नि ?’ थुलि जिगु जिज्ञासा जुल । ‘अनया लुँयात चोकलुँ धाइ । व खानिं पिहां वःगु लुँ खः । थ्वयात प्रशोधित यायेमानिगुलिं भिंगु लुँ धाइ मखु । राजकीय टकमरि यायेत ला शुद्धगु लुँ हे माल नि । अथे जुयाः लुँया चिकंअप्पा हे भारतं ल्हासाय् आयात याये माल । थ्व लुँया भारि थेमा सलयात क्वबीकाः कालिम्पोङं चलान याना हल । यातुङ पुलाः फारि थ्यन । फारिं थुखेर वःबलय् सल छम्ह पाः जुयाच्वन । लिपा व तंम्ह सल नागाचि धाःथाय् लुइकल । तर थ्वयाके च्वंगु लुँ चिकंअप्पा धाःसा गायब जुयाच्वन । अले थ्व लुँ पोताला लामाजुया सरकारी स्वामित्व दुगु खः, उकिं थ्व तनाच्वंगु लुँया भारि फारिजोङय् तयाति, थ्व लुँया भारि सलम्हं क्वकाःम्हेसित छुं कथंया सजाय पुलेमाली मखु धकाः सरकारी आदेश नापं जारि जुल । थुलि सरकारी घोषणा जुयाःलिं व तनाच्वंगु चिकं अप्पा लुँया भारि ला फारिजङय् सुनानं मखंक तयातल । थ्व सँदेशय् गुलि अजूचायापुगु घटना खः । थ्व हे लुँ समेत जिमिगु कुथिपाखें ल्हासाय् मुख्य लामाजुं दाखिला यानाबियागु जुल ।’ थुकथं जिमि अबु कुलरत्नं ल्हासां सर्कारया लुँदां न्हापांगुखुसी पितहयाबिल । थुकिं यानाः जिमिगु नां च्वन । ध्यबा नं यक्व हे आर्जन यायेफत । थुलि व्यापारिक कौशल क्यनाः जिमि अबु नेपालय् कुहां झाल । अनंलि जिमि तरिब्वा रामसुन्दर तुलाधर ल्हासाय् वन । ल्हासाय् समिं सर्कारया टक छ्यलेगु गुञ्जायस यक्वं दनि । अन थ्यनेवं वय्कलं नं दलाई लामाजु नापलानाः अथे हे वहः दां ल्हासाय् प्रचलित यायेगु प्रस्ताव तयादिल । थ्व दांयात अन समिंतसें ‘तंका कारपो’ धाइगु खः । थुकिया अर्थ सेतो मोहर खः । न्हापा सँदेशय् थ्व सिक्कायात नं अन ‘हाकु दां’ धकाः नेवाःतसें धाइगु जुल । न्हापा सँदेशय् नेपालया मुद्रा चलय् जुयाच्वंबलय् समितसें ‘माक ताङ’ धाइगु जुयाः थुकिया हे अनुवाद ‘हाकु दां’ धकाः नेवाःतसें धाःगु खः । आः शुद्ध वहःयागु खँ नं थन कनेमाल । ल्हासाय् ‘खाम’ धकाः प्रदेशं वहः पाँय् पाँय् वइगु दुसां थ्व नं शुद्ध मखु । थथे वह नं अन बांलाःगु मदयाः भारतं हे आयात यायेमाल । अले भारतं शुद्ध वह हयाः सँदेशया सरकारयात दाखिल यानागु जुल । थुकिं वहः दांया थासा नापं तयार यानाः सँदेशय् मौद्रिक मानया ढक नेपाःया शैलीं पिहांवल । थुकिं यानाः सँदेशया व्यापार व कारोवारत अझ अःपुकाबिल । थुगु न्हापाया वहः दांयात समितसें ‘सांसु गोरमो’ धायेगु यात । थ्व वहःदां ख्वातुसे च्वं । लिपा थ्व स्वया सालुसे च्वंक वहःया ‘तांका कारपां’ ल्हासाय् पिदन । नेपालया मौद्रिक मान रुपिया धायेत अझ नं सँय् भासं गोरमो धयाच्वंगु दनि । जिमि अबु, तरिब्वा थुकथं सँदेशया सरकारयात ग्वाहालि यानाः जिमि तरिब्वां जिमि अबुंसिबय् अप्वः कमे यात । अले व नं ल्हासा त्वःताः नेपालय् कुहांवल । थुकिं यानाः जिमिगु कुथियात आपालं नां दंकाबिल । जिमि बाज्यापिं न्हापा न्हापा ल्हासाय् च्वनाः नबुया बनेज्या यानाच्वनीगु खः । ल्हासाय् वहःदां टकमारिया ज्यां यानाः ध्यबा दसेंलि जिमिसं कलकत्ताय् थःपिनिगु गद्दी हे स्थापित यानाः बेलायती मालसामान ल्हासा थ्यंकेगु ग्वसाः ग्वयागु खः । वहःदां ल्हासाय् नं चल्ति फिर्ति जुसेलिं समिं कूताःत तःमि जुयावःलिसे अन विदेशी माल कापः नं चाहना जुयावल । थुकथं ल्हासाया व्यापार केन्द्र भाकोरयात जिमिसं आकर्षक यानाथकागु खः । थुलि जिमिगु बिस्कं भूमिका ल्हासाय् तयागु दु । सँदेशया अर्थतन्त्र मौद्रीकरणया खँ अझं सिमधःनि । उकिं कुलवीर सिंजुया इतिवृत्त न्ह्यानांतुं च्वन – जिमि तरिब्वायां लिपा कका पुष्पसुन्दर ल्हासाय् वनालि वय्कलं हाकनं मेकथं हे सँय् ध्यबाया व्यापार न्ह्याकादिल । व छु धाःसा ल्हासाय् सिजःया ध्यबा छापय् यायेगु ज्या नं जिमिपाखें जुल । आः उकियात माःगु सिजः धातु ला झन सँदेशय् दुगु हे मखुत । लुँ वहःया खानि ला सँदेशय् दुगु खः । प्रशोधित यायेमानिगुलिं जक पिनें शुद्धगु लुँवहः अन दुत हयेमाल । सिजःया ध्यबा दयेकेबलय् थ्व ला जनसाधारणयात हे माःगु जुयाः यक्व हे सिजःपाता झिके यायेमाल समिं सरकारपाखें । थुकिया लागि नं अन सरकारं जिमित आज्ञापत्र (अर्डर) बियाहल । आः सँ देशयात माक्व सिजः नं जिमिसं भारतं हयाः थ्यंकेमाल । सिजःपाता अथवा चक्कात यक्व हे परिमाणं ल्हासाय् यंकेबलय् धुलदाम अप्वः हे तुइगु जुल । उकिं भारतलिसे अर्थात सिक्किमलिसे सीमा क्षेत्र यातुङ नाकाय्सं थ्व धातु क्वकयाः अन हे टकमारि यायेगु ज्या जुल । थुकथं जिमिगु घोरस्याः कुथिया ज्या यक्व बढे जुल । अले थ्व कुथिया नां थुकिं यानाः झन् हे चलय् जुल । सँदेशया यातुङ टक्सार थन टक्सार स्थापित जुयाःलि सिजःया पाता यक्व हे जम्मा जुल । थुबलय् लाक्क हलिं युद्ध निक्वःगु न्ह्यानाः भारतय् सिजःया भाः गाक्क थहां वन । थुबलय् यातुङय् सिजः चापाः दक्व मुनाः भाजुरत्नया स्यार्मो कुथिपाखें मणिहर्ष ज्योति कंसाकारं उठे यानाः कायेगु सोच यात । घोरस्याः कुथिया लुँपौरत्नं यातुङया सिजः चापाः दक्वदिक्व हे मुंकाः दंक बिल । थुकिं यानाः मणिहर्ष ज्योतिं भारतय् गाक्कं लबः नयाः व्यापारय् थहां वल । थुगु खँ उबलय्या व्यापार विज्ञतसें अप्वः यानाः सियाच्वगुलिं नेवाः समाजय् नं ब्यानाच्वंगु हे खः । ‘छिं कनादिगु थुलिमछि खँ ला छिकपिनि अबुपिनि पालय्यागु जुल । थुकिं ल्हासाय् घोरस्याः कुथिया इतिवृत्तयात योगदान यक्व हे जूगु खः, जिं थुल। आः छिकपिनिगु हे पुस्तां ल्हासाय् याना वयागु खँ नं माल’ धकाः कुलवीर सिंह तुलाधरयात जिं थ्व न्ह्यसः तयागु जुल । जिपिं मचा मचाबलय् हे जिमि कुथिया ज्या सयेकेत न्हापा ल्हासा छ्वयेगु चलन हे जुल । जिमि दाजु तेजरत्न धयाम्हेसित गुदँ दुबलय् हे ल्हासाय् यंकेधुंकल । जिगु जन्म सं १९८४ साल खः । झिदँति दुबलय् हे जितः कलकत्ताय् च्वनाः आखः ब्वं हुँ धकाः सं १९९३ सालं छ्वःगु खः । थुकिया छगू कारण उथाय् जिमिगु कलकत्ताया गद्दी नं स्वयेमाल । उकिं निदँति जि अन च्वनागु दु । अले जि झिंस्वदँ ति दुबलय् कलकत्तां हे ल्हासा हुँ धकाः जिमि छेँपाखें जोड यानाहल । उबलय् हलिं युद्ध निक्वःगु न्ह्यानाच्वंगु, थुकिया असर धायेमाल कलकत्तां जिमिगु गद्दी नं कालिम्पोङय् सरय् यानाः अन वनाः खुला ति दुबलय् ल्हासाय् वनागु जितः लुमंनि । थुकथं सं. १९९७ सालपाखे जि ल्हासाय् थ्यन । उथाय् जिगु उमेर मजाःनिसां ल्याय्म्हसू धाःसा वयेधुंकल । प्यदँति ल्हासाय् च्वनाबलय् आः वैंशं जाल धकाः सं. २००० सालं नेपालय् क्वकयाः इहिपा यानाबिल । थन नेपालय् जिगु ब्याहा धुंकाः हाकनं जि ल्हासा वनेत कालिम्पोङय् च्वंगु जिमिगु गद्दी नं स्वयेगु खँ वल । अन च्वनाः थःपिनि गद्दीया बन्दोवस्त यायां उखेरं तुं ल्हासा वनागु जुल । थपाले जिमिसं सँदेशया ऊन, कस्तुरी, च्वाम्वःत भारतया कालिम्पोङय् थःपिनिगु गद्दीइ हयाः मीगु ज्या याना । ल्हासायागु चोकीलुँ नं भारत यंकाः मियागु खः । थुकथं सँदेशया निर्यात व्यापार जिमिसं न्ह्याकागु जुल । अनया आयात व्यापारय् मेपिंसं थें तुं जिमिसं नं चिनिया क्वेचिन कापः, चेमालयति, काश्मिरी व बनारसया तास तिन्खा, मखमल, अले तुयू कापः नं यंकाः थःपिनि पसलय् जायेकः तयाः बन्जाःत लहिनाः ल्हासाय् माल मीगु ज्या याना । जिमि बौबौपिनि पालंनिसें येँय् धालासिक्वबहाः असंया संयुक्त परिवार ब्यागः जुल सं. १९९५ सालं । थुकिं यानाः ल्हासाय् जिमिगु कुथि नं अलग अलग हे जुल । जिमिसं ल्हासाया पुलांगु घोरस्याः कुथि त्वःतेमाल । अन जिमिगु न्हूगु हे कुथि सुरु यानाः घोरस्याः सार्वा नामं प्रचलित जुल । सँदेशय् राजनीतिक हिउपाःया छिगु अनुभव गथे दु ? झीथाय् २००७ सालया जनक्रान्ति ताकय् हे चीनय् नं साम्यवाद स्थापित जूगु खः । थुकिया लिच्वः ल्हासाय् चिनिया कम्युनिष्ट दुहांवल । न्हापां दलाई लामालिसे छगू सम्झौता यानाः ल्हासाय् चिनियात दुहां वयाःलि न्हय्दँ तक भारतलिसे ल्हासाया व्यापार अप्वः हे चलय् जूबलय् अन नेवाःतसें बांलाक हे बनेज्या यानाच्वंगु खः । लिपा चिनिया शासन ल्हासाया तःमिपिं सँय्तय् मयया वल । थुमिसं हे आम्दोया आम्दुत वा खाम प्रदेशया खाम्बातय्त ग्वाकाः ल्हासाय् विद्रोह याकल । खाम्बात वयाः अन जिके सल्हा काःवइगु थ्व विद्रोह यायेत । चिनियालिसे छिमिसं सनां फइमखु धकाः गुलि बोध यानाः सम्झे याना, थुपिं साप हे एकोहोरो जुयाः खँ हे मथू । आखिर ल्वापु हे यात । चिनियाँतसें अन नेवाः व्यापारीतय्त नं थःपिनिगु शासन पद्धतिइ दुथ्याकेत मस्वःगु मखु । उकिं नेवाःतय्त अन चिनियाँ भाय् नं स्यनेगु यात । व्यापार प्रतिनिधि कथं जि इमिथाय् बरोबर वनेगु यानाच्वना । ल्हासाय् खाम्बा विद्रोह जुसेलिं चिनियातसें थःपिनि शासन कडा याना हयेगु स्वल । अले दलाइ लामा हे अनं भारतय् वनाबिल । लिपा ला ल्हासां पिने पिने सँदेशया मेमेथाय् नं थज्याःगु खाम्बा विद्रोह जुल । थ्व विद्रोहयात चिनियातसें दबय् यायेधुंकाःलि ल्हासाय् पुलांगु लामा शासनया अन्त्य जुल । अले न्हापाया सँय् मुद्रात चले जुइमखुत धकाः सँय् दां ज्वनाः भाकोरया पसलय् पसलय् माल न्याइपिं समिंत ग्वाः ग्वाः दयावल । सँय् दां ला अन नेवाः व्यापारीतय्सं कयां कायेमफुत । माल वस्तु ला न्ह्याक्व थिके यानाःबिउसां उकथं हे पुलाः यंकाच्वन । थुकथं सँय् ध्यबात नेवाः व्यापारीतय्के यक्व हे खासेंलि अन तःधंगु समस्या हे वल ल्हासा नेवाःतय्त । छिं थज्याःगु समस्याया समाधान अन गथे खंकाच्वना ? भाजु कुलवीर सिंहजयात जिगु थ्व न्ह्यसः— जि ला सँय् दामं यानाः थःत जोखिमय् लाकेगु बिचाः मयाना । उकिं व सँय दामं लुँ न्यानाः जिं मुंका तया । सँय् म्वह अथवा ध्यबाया समस्या मखु, सँय् भोंदां अर्थात नोटया नं ९एबउभच अयचचभलअथ० व हे ढंगं समस्या खडा जुल । नेवाः व्यापारीतय्के च्वंगु सँय् करेन्सि नोटया लगत जिं मुंकाः चिनियाँ प्रशासनयात बी यंका । उकियात ला ४० प्र. जक चिनियाँ मुद्रा घामाङया हिसाबं दुकया बिल । थुकिं यानाः अन झी व्यापारीत द्याये जक म्वाःल । सँय् मोह हाकुदां जुइमा वा तुयु दां (तांका कारपो) या नं म्वहया मूल चिनियाँ सरकारं दुकया बिल । व थें हे सिजःया ध्यबा नं सिजःया हे मू कथं दुकया बिल । थुकिं यानाः भतिभतिसां लबः दत । हाकनं छगू अतिरिक्त न्ह्यसः, ‘सँ देशय् छिं ल्हासा त्वःताः गन गन झायादिया ले ?’ जि ल्हासा त्वःताः मेथाय् गनं हे मवना धाःसां जिउ । सं. २०१४ सालं छक्वः जिथाय् चिनियाँ घायाङ मुद्रा यक्व हे खासेंलि वयात थन नेपालय् छ्वया हयेगु सिलसिलाय् कुति (न्यालमू) तक ल्हासां वयागु दु । थायाङ धयागु चिनियाँ सिक्का शुद्ध वहःदां जुयाः उकियात झीथाय् गालय् यानाः वहःया भावं लबः दयेके जिउ । थ्व नं ला छगू कथंया व्यापार हे खः नि । ल्हासाय् छिकपिनि पुलांगु घोरस्या कुथि विभाजन जुयाःलि न्हूगु कुथि छिं अन तसेलिं छु पाला लिनाच्वनागु जुल ? जिमि घोरस्याः कुथि च्वंथाय् न्हापां निसें घोरस्या पाःलाःल् नं दयेका तयागुलिं लिपा पसः अलग अलग जूसां व हे पाःलाः लिना च्वनागु खः । छिगु लिच्वःगु ल्हासा यात्रा गुलि इलं लात खः ? दकलय् लिपाल्हासाय् जि प्यदँति च्वनागु दु । सं.२०१३ सालं निसें २०१७ साल तक । भारतलिसे चिनियातसें युद्ध हे न्ह्याकुसेंलि ल्हासाया व्यापार उस्त चालु मजुइगु जिं ताया । जिमि किजा पञ्चवीर सिंहयात ल्हासां लिछ्वया हया । लिपा जिमि दाजु चन्द्ररत्नया काय सूर्यरत्न तुलाधरयात जिमिगु ल्हासा कुथिया जिम्मा बियाः सं. २०१७ सालय् हे जि नं नेपालय् तुं कुहां वयागु खः । अनंलि जि ल्हासाय् वँ हे मवना ।","January 17, 2020 11:36 AM"
https://nepalbhasatimes.com/28666,मेमेगु,११४० सिल्लाथ्व त्रयोदशी ,वाङमय शताब्दीपुरुष सत्यमोहन जोशीया छेँय् घौछि,"अमृतमान ताम्राकार                                                         वंगु २०७६ साल माघ १ गते घ्यःचाकु संल्हुकुन्हु उदाय् समाजयागु थःगु छेँ उदाय् छेँ व उदाय् म्यूजियमया बुसादँया झ्वलय् मूपाहाँ कथं आमन्त्रित वाङ्मय शताब्दीपुरुष डा. सत्यमोहन जोशीयात ब्वनाहयेगु जिम्मा जितः लःल्हाःगुलिं यल बखुंबहाःस्थित जोशी बाःयागु छेँय् उदाय् समाजया दुजः, भिन्चा प्रमोदमान बनियानाप न्हिनसिया १ः०० बजे थ्यंकः वना । उगु बहाःया दुने पूर्णरुपं नेवाः शैलीयागु चिकिचा जाःगु छेँया छेलि तल्लाय् वसपोलया तिरिमय्जु राधा देवी जोशी मां व जोशी बाः संल्हुयागु सिधा बियाः समय्बजि प्रसाद भपी धुंकाः यत्तालिक निभाः दुहां वःगु दलामय् आनन्दपूर्वक न्ह्यलं ब्वाना च्वनीगु जुयाच्वन । जिमिगु पलाःसलं मिखा चायेका दिल । मां–बाः निम्हेसितं हनाबना देछासे ज्याझ्वलय् झायेत प्रार्थना याना । नापसं च्वंगु ३÷४ गू पत्रिका बियाः न्ह्यःनेसं च्वंगु बेतयागु कुर्सिइ च्वनेत इनाप यासें जोशीबाः लिकसं च्वंगु क्वथाय् दुहां झाल, अले जोशीमांनाप खँ ल्हायेगु ह्वःताः चूलात । खँयागु झ्वलय् काय् म्ह्याय् व घ्यःचाकु संल्हु, पञ्चपताः, पसूका, मा जंजंका आदि बज्रयान पुजाय् छ्यलीगु ज्वलंयागु खँय् कथंहना प्रज्ञापारमिता पाठ याकेगुलि थ्यंकः वसेंलि जि भचा उत्तेजित जुया । थ्व घडी जिगु लागि सुखद संयोग हे धाःसां पाय्छि जुइ, कारण जोशीबाःयात काःवनागुया जिगु छगू तातुना जिमि पुर्खायागु अति दुर्लभगु नासो शतसाहस्रिका प्रज्ञापारमिता बारे ह्वःताः चूलाकाः खँ ब्याकेगु जिगु मनसुवा ताःलाः वल । जोशी मां ला प्रज्ञापारमिताया चिन्तन यानादीम्ह भक्त जक मखु प्रज्ञापारमिताया थीथी सफू वंगु ३५ दँ न्ह्यवंनिसें सोमवार पतिकं थःगु छेँय् तःधंपिं पण्डित व गुरुजुपिनिगु पाखें निरन्तर पाठ याकाः वयाच्वंगु जुलसा इलय्ब्यलय् यल क्वाःबहाः हिरण्यवर्ण महाबिहारय् च्वंगु लुँ आखलं च्वयातःगु अष्टसाहस्रिका प्रज्ञापारमिता पाठ याकेगु पाः कयाः पुनित कार्य यानादीधुंकूगु जुयाच्वन । जोशीमां नाप प्रज्ञापारमितायागु थ्यासफू पाठ याकेगु खँ पू मवंनिबलय् जोशी बाः तयार जुयाः क्वथां पिहां झाल । प्रज्ञापारमिताया बारे खँ जुयाच्वंगुलिं वसपोलं च्यूताः तसें नापं च्वनादीवं जिं उगु अवसरयात छ्यलाः जिमि येँ महाबू तवःतय्गु कुलया ५ गू तःतःधंगु खण्डय् विभाजित जुजु राजेन्द्र बीर बिक्रम शाहदेवया पालय् ‘श्रेयस्तु सम्बत् ९४३ माघ मासे (कृष्ण पक्ष) ललितपुर महानगर चक्र महाबिहारया श्री सिंहदत्त देव बज्राचार्य व किजा विद्या देव बज्राचार्य नांया गुरुजुपिनिगुपाखें हस्तलिखित सफू दुगु खँ न्ह्यथना । उगु सफूया धार्मिक महत्व जक मखु सफूयागु प्रत्येक पाना पुरातात्विक (ब्लतष्त्रगभ) जुइ धुंकूगुलिं उगु ब्यंसफू (थ्याय् सफू नं धाः) पुजा यानाः पाठ यायेगु झ्वलय् ८÷१० पाना तना नं वने धुंकूगुलिं (तंगु पाना न्हूगु भ्वँंतय् न्हूगु आखलं च्वयाः प्रतिस्थापन नं याये धुन) संरक्षण हेतु वंगु गुंला मासय् थ्याय् सफू अध्ययन व संरक्षणया ज्याय् सक्रिय त्रि.वि.वि. इतिहास विभागया प्रमुख डा. शंकर थापायागु ग्वाहालि कयाः करिब २५०० पौ दुगु उगु सफू डिजिटल स्क्यान याना हार्ड डिस्कय् स्वथने धुंगु दुसा आः उगु डिस्क छ्यलाः यथासंभव पुलांगु ख्वाः वयेक (प्रिन्ट) छापे यायेगु कुतः यानाच्वनागु खँ न्ह्यथनाबलय् जोशीबाः तसकं लय्ताया धयादिल— “अहो अगःचा मालां देगःचा लुत का ।” थीथी खण्डय् विभाजित प्रज्ञापारमिताया सफू यलया हिरण्यवर्ण महाबिहार, येँया इतुंबहाः, भगवान बहाः, राष्ट्रिय अभिलेखालय आदि ४÷५ थाय् जक दुगु प्रज्ञापारमितायागु थ्यासफूया झ्वलय् आम छगू लाख सूत्र दुगु सतसाहस्रिका प्रज्ञापारमिता संरक्षण यायेगु ज्या च्वछायेबहजू । अले आम सफूयागु डुप्लिकेट कपि यायेगुसा थुकथं कपि यानादिसँ धकाः प्रज्ञापारमितायागु प्रस्तर मूर्ति स्थापना यानातःगु बैठकय् यंकाः अष्टसाहस्रिका पारमितायागु प्रिन्ट कपि क्यनादिल । अनं लिपा जोशी बाःया छेँय् नं उदाय् समाजया छेँय् वनेगु झ्वलय् गाडी दुने व न्यासि वनेगु क्रमय् प्रज्ञापारमितायागु नेपाः, भारत, सँदेय् व युरोपिय देश नाप स्वापू हंगु ऐतिहासिक खँ न्यनेकने यायां असं थ्यन । असनय् उदाय् छेँ व उदाय् म्यूजियम बुसादँया निघौया ज्याझ्वः क्वचायेकाः छेँय् लिहां वनेगु क्रमय् हाकनं छकः उदाय् समाज, थेरवादी व महायानी बौद्ध धर्म बारे खँल्हाबल्हा जुलसा बखुंबाहाया पिने थ्यंसेंलि जोशीबाःनं पलख छेँय् च्वनाः खँ ल्हाये न्ह्याःसा झासँ धकाः ब्वनादिल । खतुं जा थुइगु ई (संन्ध्याकाल) जुइधुंकूसां उज्वःगु शुभअवसर चूलाःगुलिं हाकनं छकः वसपोलया छेँया बैठकय् वनाबलय् उगु क्वथा बैठक मखु कि सम्मान–पत्र, मतिनाया चिं व थीथी सफूया छगू संग्रहालय धाःसां पाय्छि जुइ ताल । झण्डै २०ह्२२ फुटयागु क्वथाया अंगः जायेक थीथी कथंया सिजःपौ, लीपौ, ल्वहंपौ व मूर्तिं जाःसा क्वय् बँय् तयां तयेथाय् मदयेक पँपँ चिनातःगु सम्मानपत्र, सफू, पत्रिका आदि दुगु क्वथाय् च्वंगु सोफाय् च्वनाः कफि व बिस्कुट पाहाँ यानाः हाकनं छकः प्रज्ञापारमिता व वय्कःयागु अरनिकोयागु अनुसन्धानात्मक महाकाव्य बारे खँल्हाबल्हा जुल । वसपोलयागु स्मरण शक्ति व तःतःपलाखं फताफत न्यासि झायेफुगु शारीरिक शक्ति खनाः प्रमोद व जि न्हापा हे धन्य का जोशीबाः धकाः अजू चाये धुंगुलिइ बैठकय् थीथी विषय कयाः खँल्हाबल्हा जूलिसे खँनाप सान्दर्भिक सफू व पत्रपत्रिका तुरुन्त न्ह्यःने ब्वये हयादिल । थ्व झ्वलय् प्यंगू सान्दर्भिक सफू उपहार बियादिल । वय्कःयागु छगू सफुतिइ चीनया प्रधानमन्त्री नेपाः वःबलय् नेपाःया छगू थ्यासफू चीनय् थ्यनाः च्वंगुलि वय्कः प्रधानमन्त्रीजुं उगु सफू नेपाःया दिवंगत महाराजाधिराज वीरेन्द्रयात लित बियाच्वंगु छपाः किपा नं क्यनादिल । जोशीबाःनापया घौछि÷निघौ खँल्हाबल्हा क्वचासेंलि वय्कःप्रतियागु जिगु तत्कालिक प्रभाव (त्तगष्अप क्ष्mउचभककष्यल) धाये मालिकि श्रद्धेय सत्यमोहन जोशीयात देछाना तःगु “वाङ्गमय शताब्दी पुरुष” उपाधिइ “ज्ञान सागर” नं तनेमाः ताया । धन्य जोशीबाः, जोशीमां । दीपाः काये न्ह्यः महायानी व बज्रयानी परम्पराय् अतिं च्वछानातःगु प्रज्ञापारमिताबारे छत्वाःचा खँ न्ह्यथने– “प्रज्ञा धयागु ज्ञान खःसा पारमिता धयागु पूर्णता अर्थात अंग्रेजीं एभचाभअतष्यल ष्ल ध्ष्कमयm खः । अतः ज्ञानयात पूर्णता बिइगु सूत्र संग्रह यानातःगु थ्याय्÷ब्यं सफू “प्रज्ञापारमिता” खः धाइ । प्रज्ञापारमिता थीथी खण्डय् दुसा दकलय् पूवंगु अर्थात अप्वः सूत्र सतसाहस्रिका प्रज्ञापारमिताय् १ लाख सूत्र दुथ्याना च्वंगु दुसा अष्टसाहस्रिका प्रज्ञा पारमिताय् ८००० श्लोक दुथ्यानाच्वंगु दु ।","February 07, 2020 06:08 AM"
https://nepalbhasatimes.com/28513,मेमेगु,११४० सिल्लाथ्व सप्तमी,भारतय् राणातय् जासूस,"राणा शासन विरुद्ध नेपालय् जुयाच्वंगु आन्दोलनं गति कयावं वनाच्वंगु ईया खँ खः थ्व । उगु इलय् राणातय्सं थः विरुद्ध गन गन छु छु जुयाच्वन धइगु बारे तसकं दुग्यंक अध्ययन याइगु जुयाच्वन । अबले राणा विरुद्ध नेपालय् ला उलि गतिविधि याये मफु। उकिं प्रजातन्त्रप्रेमि नेपाःमितय्सं भारतय् च्वनाः गतिविधि याइगु जुयाच्वन । वहे झ्वलय् भारतया कलकत्तां पिहां वइगु छगू पत्रिकाय् नेपाः विरुद्ध प्रकाशित छपु लेखया कारणं तत्कालीन प्रधानमन्त्री जुद्ध शमशेरया गुलि कपाः स्यात धइगु खँ जुद्ध शमशेर व भारतय् च्वनाः नेपाः सरकारया ज्या याइम्ह गुरुजु हेमराज शर्माया दथुइ जूगु पत्राचारपाखें यक्व खँ सीका कायेफु । जुद्ध शमशेर व हेमराज शर्मा दथुइ जूगु पत्राचारया व्यहोरा इतिहास प्रधान स्वलापौ ‘पूर्णिमा’ या पूर्णाङ्क ७५ (वि.सं. २०४५)य् दिनेशराज पन्तं सम्पादन यानाः छापे जुयाच्वंगु दु।                                                         भारतया वामपन्थी बिचाः दुपिं मनूतय्सं पिहां वइगु छगू वाःपौ खः ‘जनता’ । थुकी स्वतन्त्रताया लागिं भारतीय जनतां यानाच्वंगु आन्दोलन जक मखु, नेपालय् राणा शासन विरुद्ध नेपाली जनतां यानाच्वंगु गतिविधिया बारे नं बरोबर लेख पिहां वइगु जुयाच्वन । वि.सं. १९९५ या माघपाखे ‘जनता’ वाःपतिं नेपाः बारे छपु छापे याःगु जुयाच्वन । उगु लेखया कटिङ समेत तयाः हेमराज शर्मां नेपालय् प्रधानमन्त्री जुद्ध शमशेरयात पौ छ्वया हःगु जुयाच्वन । वयां लिपा वहे छपु लेखयात कयाः थ्व निम्हेसिया दथुइ मेगु निला धइथें पत्र कालबिल जुयाच्वन । हेमराजं च्वया हःगु छपु पती ‘जनता’ पत्रिकाय् प्रकाशित उगु लेख च्वःम्ह लेखक सु खः धकाः थम्हं मालाच्वनागु व्यहोरा च्वयातःगु दु। पत्रिकाय् लेखकया नां मतसे उगु लेख छापे यानातःगु जुयाच्वन । थ्व च्वःम्ह सु जुइ धइगु खँय् हेमराज व जुद्ध शमशेरया दथुइ आपालं मनूतय् नांयात कयाः चर्चा जुल । लेखया भाषा बांलाःगु व व्याकरण नं ठीक ठीक हे जूगुलिं थ्व च्वःम्ह मनू शुक्रराज शास्त्री जुइमाः धइगु शर्माया आशंका जुयाच्वन । तर जुद्ध शमशेरं धाःसा शुक्रराजयात शंका मयासे थुकिया लिउने मेपिं हे मनूतय् ल्हाः दयेमाः धकाः आशंका यात । लिपा उगु लेख च्वःपिं धकाः खुम्ह मनूयात शंका यात । उकी शुक्रराज शास्त्री, सूर्यविक्रम ज्ञवाली, मुरली, आदिपिंत शंका याःगु खः । तर धाथेंयाम्ह लेखक सु खः धकाः पत्ता लगे मजू । कलकत्ताय् च्वनाच्वंम्ह हेमराजं पत्रिका पसलय् उगु ‘जनता’ पत्रिका सुनां सुनां न्याना यंकी धकाः स्वयेत मनू समेत खटे याःगु जुयाच्वन । शर्मां जुद्ध शमशेरयात छ्वयातःगु पती धयातः कथं अन १ आना मूल्य तयातःगु उगु पत्रिका बजारय् २ आना, ३ आना व ४ आनां समेत पुलाः न्याना यंकीगु जुयाच्वन । नेपाः बारे नं लेखत छापे याइगु उगु पत्रिका पाठकतय् दथुइ अपाय्सकं लोकप्रिय जूगु नं राणा शासकतय्त तसकं मयः । हेमराज शर्मां पत्रिकाय् खण्डन छापे हे जूसां यक्वस्यां स्वइगु सम्भावना मदु धासें आः उकिया सम्पादकयात हे वनाः नापलाये माली धइगु सुझाव समेत बियातःगु दु।पत्रिकाय् छु छापे जूगु खः धइगु विवरण ला बियातःगु मदु। तर उकिं यानाः नेपाःया सरकारयात धाःसा तसकं सकस जूगु खँ पत्रपाखें सीदु। उगु छपु च्वसुयात कयाः वि.सं. १९९५ या माघ व फागुन यानाः निला तक जुद्ध शमशेर व हेमराज शर्माया दथुइ पत्राचार जुयाच्वन । तर च्वःम्ह थ्वहे खः धकाः सीके मफु। भारतय् च्वनाः अन जुयाच्वंगु गतिविधि बारे नेपाःया प्रधानमन्त्रीयात जानकारी यानाच्वंम्ह हेमराज शर्मां भारतय् ब्रिटिश सरकार विरुद्ध भारतीय जनतां यानाच्वंगु आन्दोलनया बारे नं इलय् ब्यलय् च्वइगु जुयाच्वन । खास यानाः महात्मा गान्धीं शुरु यायेत्यंगु अनसन व पं. जवाहरलाल नेहरूया गतिविधि बारे नेपाःया प्रधानमन्त्रीयात शर्मां नियमित जानकारी बियाच्वंगु खनेदु। भारतय् च्वनाच्वंपिं नेपाःमितय्सं पं. नेहरूयात नापलानाः प्रजातन्त्रया लागिं भारतय् जक मखु नेपालय् नं ध्यान तया बी माल धकाः इनाप याःगु खँ नं शर्माया छपु पती च्वयातःगु दु। अथे हे शुक्रराज जोशीं कलकत्ताय् वयाः महात्मा गान्धीयात नापलाःगु व्यहोरा नं शर्मां जुद्ध शमशेरयात अवगत याकूगु दु । भारतय् नेपाःया राणा शासन विरुद्ध बांमलाःगु भावना दुहां मवनेमा धकाः न्ह्यःने वयाच्वंगु शिवरात्रिबलय् पशुपति दर्शन याः वइपिं भारतीय भक्तजनतय्त बांलाःगु सत्कार याना छ्वये माली धकाः नं शर्मां जुद्ध शमशेरयात सल्लाह बियाहःगु जुयाच्वन । सल्लाह बमोजिम उगु जुद्ध शमशेरं भारतं वइपिं साधुसन्ततय्त बांलाक हे सम्मान यायेगु जुइ धकाः नं लिसः बियाहःगु खः । भारतीय पत्रिकाय् छापे जूगु लेखया उत्कृष्ट भाषा स्वयेबलय् थ्व च्वसु शुक्रराजं च्वःगु जुइमाः धइगु शंका राणा सरकारयात जूगु खःसां शुक्रराज धार्मिक प्रचारया ज्याय् अप्वः लगे जुइम्ह जूगुलिं वं अज्याःगु लेख च्वइ मखु धकाः बिचाः यानातःगु जुयाच्वन । उकिं थ्व च्वसु शुक्रराजया ससःदाजु धर्मभक्त माथेमां च्वःगु खः लाकि धकाः नं उमिसं शंका याःगु जुयाच्वन । अथे हे कृष्णप्रसाद, शंकरप्रसाद अथवा भेटनारायण मध्ये छम्हेस्यां च्वःगु जुइफु धकाः नं आशंका यानातःगु दु । भारतय् जुद्ध शमशेरया दूत हेमराज शर्मां ‘जनता’ पत्रिकाया ज्याकुथी हे मनू छ्वयाः व लेख च्वःम्ह सु धकाः समेत बुझे याके छ्वःगु जुयाच्वन । तर अनं पत्ता याये मफु। छुं यानाः नं मजिसेंलि ‘जनता’ या सम्पादकयात मुद्दा लगे यानाः जेलय् कुंका बी माली धइगु विकल्प बारे नं बिचाः याःगु जुयाच्वन । तर सम्पादकयात जेलय् कुना बिउसां वयां लिपा सम्पादक जू वइपिं मेपिं मनूत नं नेपाःया बारे बांलाःगु बिचाः मतइपिं जूगुलिं थ्व ज्या नं मयाःसा हे बांलाइ धइगु सुझाव नं हेमराजं बियातःगु दु । अथे हे जलपाईगुडीइ सुभाषचन्द्र बोसं भाषण याःबलय् भारतीय कांग्रेसय् नेपाली व सिखतय्गु नं समर्थन अप्वया वःगुलिं कांग्रेस बल्लानाच्वन धकाः न्ववाःगु खँ कलकत्ताया मेगु पत्रिका ‘विश्वमित्र’य् छापे जूगु जुयाच्वन । थ्वहे सन्दर्भ स्वानाः ‘विश्वमित्र’य् बी.के. डंगोलं छपु लेख च्वयातःगु दु धकाः उकिया कटिङ नं हेमराज शर्मां जुद्ध शमशेरयात छ्वयाहःगु जुयाच्वन । तर थ्व च्वमि वास्तवय् सु खः धकाः म्हसीके मफुगु खँ नं पती च्वयातःगु दु । भारतय् थुकथंया गतिविधि अप्वया वनाच्वंगु व उकी नेपालं आखः ब्वं वयाच्वंपिं ‘लडका’त नं धमाधम समाहित जू वनाच्वंगुलिं थुकिं कन्हय् वनाः नेपाःयात गज्याःगु खराब याइगु खः उकिया बारे बिचाः यायेमाली धकाः नं हेमराजं सुझाव बियाहःगु जुयाच्वन । तत्कालीन भारतया ब्रिटिश सरकारं नेपाःयात दँय् १० लाख भारु बीगु जुयाच्वन। भारतीय एसेम्बलीइ उकियात कयाः नं न्ह्यसः पिहां वःबलय् ‘निगूगु विश्वयुद्धय् नेपालं बेलायतया पँ लिनाः युद्ध ल्वाःगु कारणं बियागु’ धकाः लिसः बिउगु जुयाच्वन। तर भारतीय राजनीतिक नेतातय्सं विश्व युद्धय् बेलायतया सेवा याःगु खःसा उकिया भुक्तानी भारतं छाय् पुलेगु धकाः नं न्ह्यसः तयाहःगु जुयाच्वन। ‘विश्वमित्र’ पत्रिकाय् छापे जूगु थुकिया कटिङ नं हेमराजं छ्वया बिउगु खः । भारतय् च्वनाः हेमराजं राणा सरकारया बचाउ जुइ कथं लेख च्वयाः थीथी पत्रिकाय् बी यंकीगु जुयाच्वन । तर अनया छुं नं पत्रिकां उगु लेख छापे मयाः खनिं । हेमराजं थज्याःगु जानकारी नं जुद्ध शमशेरयात बियातःगु दु। श्री ३ जुद्ध व गुरुजु हेमराज शर्माया दथुइ जूगु थ्व पत्र कालबिल स्वयेबलय् अबले राणातय्सं नेपाःया क्रान्तिकारीतय्गु गतिविधि सीकेगु लागिं भारतय् नं गाक्कं गुप्तचरत त्वःतातःगु जुयाच्वन धइगु खँ सीका कायेफु। वि.सं. १९९५ सालय् भारतया थीथी पत्रिकाय् थज्याःगु लेख पिहां वःगु खःसा वयां निदँ लिपा अर्थात १९९७ या माघ महिनाय् राणा सरकारं प्यम्ह क्रान्तिकारीयात ज्वनाः मृत्युदण्ड हे बिल । न्ह्यब्वःम्ह : सुरेश","February 01, 2020 09:46 AM"
https://nepalbhasatimes.com/28638,मेमेगु,११४० सिल्लाथ्व त्रयोदशी ,‘कोरोना भाइरस’या लिच्वः ,"छुं भचाः पुलांगु हे बुखँ खःसांतबि आःतकं यक्वसिनं उतिकं न्यने-कने यानाच्वंगु हे दु, चीनया वुहान सहरय् नकतिनि तयार जूगु अस्पतालबारे । कोरोना भाइरसं हुपेइ प्रान्तयात त्वपुइवं चीनं छवाःसिबें म्हो इलय् द्वःछिम्ह विरामीयात छक्वलं उपचार यायेफइगु अस्पताल तयार याःगु खः । थुलि म्हो इलय् थ्व गथे सम्भवः जुल ले ? थुकिया लिसः ला व अस्पताल दयेकूपिं चिनियातय्सं जक हे सिउ, अले झी जक मखु पूरा विश्व धाःसा थ्व खना अजू जक चायाच्वंगु दु ।                                                         हाकनं छगू मेगु दृश्य – व हे वुहान सहरया । छम्ह बाज्यःति वंम्ह मनू सुनसान सहरया सतकय् क्वदला च्वंगु दु । वया म्हुतिइ मास्क दु । धयातः कथं, व मनू लँय् वँवं हे मंत, थ्व हे कोरोना भाइरसया कारणं । अले थ्व कोरनो भाइरस गनं वल धकाः हल्ला न्यंकेगु झ्वलय् छम्ह चिनियाँ मिसां चिकं लापाया सुप त्वनाच्वंगु दृश्य नं सामाजिक सञ्जालय् उत्तिकं भाइरल जुल । मनूतय्सं आतकं व मिसायात ब्वःबीगु ज्या दिकूगु मदुनि, म्वाः मदुगु नया जुल धकाः । तर वं मिसां चिकंलापाया सुप त्वनाच्वंगु दृश्य चीन दुनेयागु धाःसा मखु । मेता छता दृश्यय् नं सकसिनं मिखा वंगु हे दयेमाः । थ्व कोरोना भाइरस संक्रमितया उपचारय् सनाच्वंपि चिनियाँ स्वास्थ्यकर्मितय् स्थिति गज्याःगु दु धकाः । थुपिं स्वास्थ्यकर्मित छेँतकं लिहां वने खनाच्वंगु मदु । अस्पतालय् तुं डाक्टर व नर्सत द्यनाच्वंगु दु । अझ धायेगु खःसा, उपिं बांलाक द्यने तकं मखं, मदिक्क ज्या यानाच्वने माःगु दु । उपिं थःगु ज्या यायेगु मेचय् हे भ्वसुयाच्वंगु तस्बिर सामाजिक सञ्जालय् वयाच्वंगु दु । अथेहे न्हिछिचछिं म्हुतिइ मास्क तयेमाःगुलिं उमिगु ख्वाः तकं ह्याकिं वंक स्यनाच्वंगु दु । छगू कथं थौंकन्हय् पूरा विश्व हे कोरोनो भाइरसया लिउलिउ दु धाःसां जिउ, छखे ग्याना मेखे अजू चायाः । थ्व कोरोना भाइरसपाखें संक्रमित मजुइत, छु छु यायेमाः, थुकियाबारे यक्वं च्वयेगु व न्यँकेगु ज्या याये धुंकूगु दु । आः ला सकसिनं सीधुंकल जुइमाः, कोरोना भाइरसं त्वपुल धाःसा छु यायेमाः धकाः । थुकियात कयाः गाक्कं प्रचार प्रचार जुइधुंकूगु दु । झी थुकिपाखे आःयात मवने । बरू थुकिं लाकीगु लिच्वःपाखे मिखा ब्वये । अले छगू निश्चित तथ्य खः, थुकिया लिच्वः विश्व स्वास्थ्य ख्यलय् जक मखु, मेमेगु यक्व थासय् उतिकं लाइगु जुइ, सम्भवतः यक्व हे थासय् । थ्व लिच्वः गथे जुइ, व ला अझ वइगु दिनय् जक सिका कायेफइ । तर थुकिं पूरा विश्वया राजनीतिनिसें आर्थिक क्षेत्रय् तःधंगु क्षति याइगु ला पक्कां दु । दकलय् तःधंगु खँला मनूतय् नये त्वनेगु बानी, च्वनेगु पहचहय् यक्वं हिउपाः वइगु नं पक्कां दु । अझ धायेगु खःसा कोरोना भाइरसया कारणं आः वइगु दिनय् छुं बांलाःगु ज्याखँ नं जुइ । धायेगु हे याः – चिनियाँतय्सं थः न्ह्यःने छु दु, व दक्वं नयेगु याः । सर्पनिसें अजूचायापुक दक्वं धयाथें जनावरत । चिकं लापाःया सुप ला थुकिया हे छगू मेगु उदाहरण जक खः । चिनियाँत थथे थीथी जनावरया ला नयेत न्ह्याब्लें छपलाः न्ह्यःने लाः हँ । थ्व ला अझ छगू कथं चिनियाँ संस्कृति हे खः । तर थ्व संस्कृतिं न्ह्याब्लें बांलाकाच्वनी धयागु नं मदु । थथे थीथी जनावरया ला नयेगु सोखया कारणं छखे थीथी जनावरत चीनय् सखाप हे जुइक लोप जुयावनेधुंकूगु दु । मेखे थुकिया हे कारणं चीनय् थज्याःपिं जनावरत तस्करी नं जुइगु जुयाच्वंगु दु । थज्याःगु गैरकानुनी ज्या करोडौं डलरया जुइगु याः । दकलय् न्हापां ला आः चिनियाँ सरकार थुकियात पनेत तसकं कडा जुइगु जुइ । सरकारं घोषणा हे याये धुकूगु दु – आः सरकारं थज्याःगु बानी व व्यापारयात प्रतिबन्ध तयेत स्वइगु जुइ । थुकिया हे कारणं आः चिनियाँतय् नयेगु-त्वनेगु पहचहय् गाक्कं हिउपाः वइगु पक्का दु । उलि जक मखु थज्याःपिं जंगली जनावरत नयेगु प्रतिबन्ध जुल धाःसा थुमिगु नं संरक्षण ला पक्का जुइगु हे जुल । जंगली जनावरतय् संरक्षणं जंगलयात हे शोभायमान ला याइगु हे जुइ, नापं पर्यावरणय् नं बांलाःगु हे हिउपाः हइ । न्हापा गुबलें स्वापु मदुपिं जनावरत नाप सतिवं मनूतय्त नं थीथी न्हूगु ल्वचं पुने जुयाच्वंगु दु । जनसंख्या वृद्धि जुइवं मनूत जंगल विनासपाखे वनाः नं थ्व समस्या तच्वःगु खः । थुकी नं मनूत सावधान जुइमाःगु खँ न्ह्यःने वःगु दु । थ्व ला बांलाःगु हे खँ जुल नि मखुला ? नेपालय् लिच्वः  माघया निगूगु वाःपाखे हे स्वास्थ्य तथा जनसंख्या मन्त्रालयं छताः खँ छु पुष्टि यात धाःसा थ्व कोरोनोया प्रकोप नेपालय् नं थ्यन । वुहान सहरं नेपाः लिहां वःम्ह छम्ह मनूयात थ्व ल्वचं संक्रमित जूगु पुष्टि जूगु खः । अले पूरा विश्वया मिडियां समाचार दयेकल– नेपाः नं थ्व प्रकोपपाखें मुक्त मजू । व मनूयात टेकुया शुक्रराज ट्रपिकल तथा सरुवा रोग अस्पतालय् उपचार यासेंलि छेँय् लितः छ्वःगु खः । उम्ह मनू आःतकं अस्पतालया निगरानीइ हे दु । कोरोना भाइरसया शंका जुइवं मेपि न्याम्हेसिनं नं थःगु उसाँय परिक्षण याःगु दु । धन्न उपिं संक्रमित खनेमंत । तर थुकिया मेमेगु लिच्वः धाःसा झीथाय् भयावह हे जुइफु, विशेषतः आर्थिक ल्याखं । अले उकिसनं पयर्टन क्षेत्रय् । लिपांगु इलय् नेपालय् दुहां वइपिं चिनियाँ पयर्टकया ल्याः तसकं अप्वयाः च्वंगु दु । नेपाल भ्रमण वर्ष २०२० या दकलय् तःधंगु आज्जु हे छगू कथं फयांफत्तले अप्वः चिनिया पयर्टकयात नेपालय् आकर्षित यायेगु खः । नेपालय् आः थथें दच्छि दुने १२ लाख जःखः विदेशी पयर्टक वयेगु यानाच्वंगु दु । थुपिंमध्ये १४ प्रतिशत चिनियाँ पयर्टक खः । गुबले कोरोना भाइरसया प्रकोप तच्वल, उबलय् हे चिनिया न्हूदँ नं लाःगु खः । थ्व इलय् चिनियाँत फयांफत्तलय् विदेशय् वनेगु चलन सुरु जूगु खः, ताःहाकःगु बिदाया कारणं चाःहिलेत अःपुइगु जूगुलिं । छगू अनुमान कथं ७० लाखसिबें अप्वः चिनियाँतय्सं थ्व पालय् विदेशय् वनेगु ज्याझ्वः दयेका तःगु खः । आः उपिं चीनय् तुं तक्यनेवं पूरा विश्वया अर्थतन्त्र प्रभावित जुइगु ला जु हे जुल । छगू तथ्यांक कथं त्रिभुवन विमानस्थलय् कतारया दोहां धुंकाः दकलय् अप्वः पयर्टक दुहां वइगु धयागु चिनियाँ सहरपाखें हे खः । न्हियान्हिथं खुगः जहाजं नेपाःपाखे नियमित उडान यानाच्वंगु दु । तर कोरोना भाइरसया कारण थ्व नं सम्भव मजुल । चिनियाँ न्हूदँया इलय् पोखरा चिनियाँ पयर्टकतय्सं जक जाइगु खः । तर थ्व पालय् अन चिनियाँ पयर्टक ला सून्यया स्थितिइ थ्यन । गुलि नं बुकिङ जुयाच्वंगु खः, व छगू लिपा मेगु रद्द जुल । पूरा पोखरा जक मखु, येँया मू मू पयर्टकीय क्षेत्र तकं सुनसान जूगु स्थिति खः थ्व । उकिं हे प्रधानमन्त्री केपी शर्मा ओलीं तकं संसदय् धाये माल – भ्रमण वर्ष २०२० या सुरु हे छगू गम्भीर धक्का लाःगु दु । वय्कलं तप्यंक कोरोना भाइरसया नां ला मकाः, तर धायेत्यंगु ला थ्व हे खः । वय्कःया धापु खः, थ्व धक्कायात सावधानीपूर्वक सामना यायेमाः, अले सरकार थुकिया तयारीए नं दु । सकसिंया ग्याचिकु दु, नेपाःया पयर्टन क्षेत्रयात थुगुसी गाक्कं बांमलाक्क धक्का लायेफु । विश्व राजनीतिइ तनाव कोरोना भाइरसया प्रकोप अप्वयेवं विश्व स्वास्थ्य संगठनं आपतकाल हे घोषणा यात । संगठनया दाबी खः – भाइरसया न्यना वनाच्वंगु अवस्था भयावह दु । वं अथे धायेवं विशेषतः अमेरिका व पश्चिमी देय्त तसकं सतर्क जुल । गुगु स्वभाविक नं खः । तर चीनया धाःसा थ्व खँय् चित्त बुझे जुयाच्वंगु मदु । चीनया दाबी खः– प्रकोपया खँ माक्व सिबें अप्वः प्रचार जुल, व नं बांमलाः कथं । उकिं चिनियाँ सरकारं तप्यंक हे पश्चिमी देय्तय् आलोचना याःगु दु ।   थुकिं यानाः छगू कथं चीननाप अमेरिका व पश्चिमी देय्तय् स्वापू ख्वाउँका बिउगु दु । चिनिया पयर्टकतय् भ्रमणय् मवयेवं अमेरिका र पश्चिमी देयतय्त नं आर्थिक हानी ला जूगु हे दु । तर दकलय् अप्वः नोक्सानी चीनयात जूगु दु । कोरोना भाइरसं लाइगु नोक्सानीया अनुमान नं यायेगु सुरु जूगु दु । दकलय् अप्वः उत्पादन क्षमता दूगु र विश्व व्यापारया मु कासामि जूगु ल्याखं चीनयात तःधंगु आर्थिक घाटा जुइगु स्वभाविक हे खः । चीनयात जक ६० अर्ब डलर बराबरया क्षति जुइगु आंकलन दु ।","February 07, 2020 05:07 AM"
https://nepalbhasatimes.com/29323,मेमेगु,११४० चिल्लाथ्व त्रयोदशी ,गंदे ताप्चे छोबखाब,"नेपालं संदेशया अनेक व्यापार केन्द्रय् वनाः थःपिनि कारोवार न्ह्याकाच्वंपिं नेवाःतय् निगू समूह प्रस्ट खनेदु। छगू पुलांगु सार्थवाह पद्धति ज्वनाच्वंपिं खःसा मेगु आधुनिक आयात-निर्यात पद्धति अनुशरण यानाच्वंपिं खः । लिपाया समूह बारे झीत यक्व चर्चा यायेगु अवसर प्राप्त जुल । तर न्हापाया सार्थवाह पद्धति अनुशरण यानाच्वंपिं सक्वमितय् बारे अध्ययन सामग्री यक्व हे म्हो जक ल्यनाच्वंगु दनि । सक्वमित बाहेक नेपाःया येँ-यल-ख्वपं वनाः पुलांगु सार्थवाह पद्धति ज्वनाच्वंपिं व्यापारीतय् समूह माले हे थाकुइधुंकल । थज्याःगु अवस्थाय् छथ्वः यमित सार्थवाह पद्धतिया अवशेष ज्वनाच्वंपिं नं नापलात ।                                                         थुपिं साहुत खः गंदे ताप्चे धयागु कुथिया स्वामित्व कयाच्वंपिं उराय्त । थुमिगु कुथिया अन्तिम अवस्थाय् नापलाःम्ह छम्ह दुजः खः येँ जनबहाःया पूर्णवीरसिंह कसाः । थुगु प्रसंगय् वय्कःया धापू छक्वः निं थन न्ह्यथनेगु सान्दर्भिक जुइ – जिमि अबु हर्षवीर सिंह कसाः । न्हापा वय्कःया पाजुपिं असं कमिलाछी कोन्हात्वाःया धान्यरत्न तुलाधरपिनि ल्हासाकुथिइ बंजाःकथं झायादीगु खः । थ्व कुथिया व्यापारवस्तु सँय् ऊनया नबु जुयाच्वन । अन हे च्वंच्वं वय् कलं नं तँय्यागु थाना कापः नबुया व्यापार यायेत थःगु हे बिस्कं कुथि चायेकादिल । पाजुपिनि कुथियात त्वःताबिल । वय्कः नेपालय् कुहां झायालि थ्वहे कुथिया निंतिं जिमि कका चित्रवीर सिंह धयाम्ह वनाः कुथिया ज्या न्ह्याकाच्वन । वय्कलं अन सँमिनी छम्ह कलाः तयादिल । थुकिं यानाः अन छगू समस्या पिदन जिमिगु कुथियात । व छु धाःसा सँमिनी कलाःयात व्यापार कुथी चान्हय् तये मजिउ । व मिसायात ला डेरा कयाः अथवा छुं कथंया बास प्रबन्ध यानाःलि मिजं नापं हे अन च्वंवनेगु प्रथा ब्वलनाच्वन । अले चछि कुथि स्वयेत मेम्ह दुजः माल, अथवा बंजाः छम्ह लही माल । थुगु समस्या ज्यंकेत जिमि दाजु रत्नवीर सिंहयात अन छ्वयाबिल जिमि अबुं । व तःदँ हे अन च्वँसेलि वयात हे पाः हिलेमालाः वि.सं. २०१३ सालं जितः ल्हासा छ्वःगु खः । ल्हासा वनाबलय् जि ला मचा हे वैंसयाम्ह तिनि । उबलय् जि ला झिंस्वदँया नच्चागु वैंसय् जक च्वंम्ह खः । साहु भाजुरत्नया भारत कालिंपोबय् ज्याकुथि दुगुलिं जितः अनं हे ल्हासा छ्वयेगु वन्दोवस्त यात । उपिं नं येँ केलत्वाःया हे कसाः जूगुलिं जिमि छेँजःया स्वापू ला द हे दु। भाजुरत्नपिनि उथाय् ल्हासा कुथि मदुसां ल्हासा वनेगु मूलँ फारी धयाथाय् छगू डिपो धाःसा चालु यानातल । जि नं इमिथाय् वनीगु ताथेतय् थेवालिसे जानाः कालिंपोंगं सिक्किमया नाथुला जुकाः वनागु खः । सिक्किमया राजधानी गान्तोक जुकाः वनेबलय् अनं नाथुला धयागु च्वापुगुँ भन्ज्याब ३४ मिल तापाः धाइ । समुद्र सतह स्वयां थ्यंमथ्यं १५ हजार फिट च्वय् लाःगु थ्व थाय् जुयाच्वन । हाकनं गान्तोकया लँपुं मवँसे सिक्किमया हे रिनाक धयागु थासं वनेबलय् ‘जारिला’ भन्ज्याब जुकाः वनीगु जुइ । थ्व निपु लँपु लिपा छथाय् हे ध्वदुयाः संदेश नापया सीमा क्षेत्र यातुब ब्यासी कुहां वनीगु खः । पूर्णवीर कसाःजुं थःगु लुमंति हाकनं न्ह्याकादिल – यातुब जुकाःलि अनं फारी थ्यंकाः भाजुरत्न साहुया डिपोय् जि ला झिन्हु तक च्वना । अन हे यलयापिं नेवाःत छथ्वः थ्यंकः वल । चैत्यराज शाक्यया पुचः । थुपिं सुजिकाः ज्या यानाः ल्हासाय् हे च्वनीपिं जुयाच्वन । अथे जुयाः इपिंलिसे हे जि नं ल्हासा वनेत तयार जुया । उथाय् लाक्क छगः तग्वःगु चिनिया ट्रक फारीइ थ्यंके हल । थ्व ट्रक धाःसा फारीं सिगात्छे जुकाः अनंलि ल्हासाय् तुं लिहां वनीगु जुयाच्वन । उकिं थ्व हे ट्रकय् च्वनाः भाडा पुलाः ल्हासा वनेगु हे सकसिनं अःपु तायेकल । हाकनं छगू अवसर, सिगात्छेय् यलया नेवाः व्यापारीत नं गाक्कं हे दनिगुलिं सुजिकाःतय् थःपिनि नातागोता नापलाये दइगु जुयाः झन हे लय्ताल । अले जितः नं सिगात्छे धयागु न्हापांनिसें प्रसिद्ध समिं व्यापार केन्द्र स्वयेगु इच्छा जुल । थुकथं हाकनं झिन्हुति हे सिगात्छे चाःहिलाः तिनि व हे चिनिया ट्रकय् च्वनाः ग्यान्चे धयागु मेगु व्यापार केन्द्रया लँपु जुकाः अनं ल्हासा वनागु खः । ल्हासाय् मुख्य बजार क्षेत्र भाकोरया गन्दे ताप्चे धयाथाय् जिमि कुथि स्वनातःगु जुयाच्वन । ताप्चेया अर्थ सँय् भासं ‘यःसिं’ खः । अन दँय्दसं छपु यःसिं थनातइगु चलन दु। गन्दे धयागु सँदेशया प्रसिद्ध गुम्बापाखें थन यःसिं थनीगु परम्परा जुइमाः । जिमिगु कुथियात समितय्सं ‘कसाला नबू छोबखाब’ धाइगु। थ्व कुथिइ नबूया हे जक व्यापार जुइगु। निक्खर तुयु ऊनी कां थानातःगु नबू धयागु चिब्यागु कापः थानया उत्पादन संदेशया हे उद्योग खः, अझ घरेलु उद्योग धाःसां जिउ । नबू थानका थान जिमिसं ल्हासाया गांगामय् वनाः न्याना हयेगु। चितिसो, धोम्बो, ग्यालिब धयागु समिं गांपातय् थज्याःगु नबूया थाज्या जुयाच्वनी । थ्व तुयू कापःया थान जुयाः हाकनं थ्वयात रंगीन यानाः बांलाक छिकेमाः । थथे कापः छीपिं सँय् छिपात नं ल्हासाय् दु। थुमित हे ज्यालां कापः छिकेगु नं जिमिगु हे कुथिया ज्या जुल । सँय्तय् मूवंगु वसः, बक्खु सुइत थ्व हे नबू माः । अथे हे मिसातय् पान्देन दयेकेत नं थ्व हे रंगीन नबूया माग अप्वः जुइगु खः । जिमि अबु हर्षवीर सिंह कसाः थः पाजुपिनि नबू कुथिइ च्वंबलय् घोरस्याः पाःलाःया दुजः कथं ज्या संगु खः । लिपा वहे कुथि त्वःताः थःगु हे बिस्कं कुथि थापना याःबलय् ल्हाकं पालाय् दुहां वन । अथे जुयाः जिमिगु गन्दे ताप्चे कुथि ल्हाकं पाःलाःया दुजलय् लात । थ्व पाःलाःया आजु नागराज खनि । उकिं जिमि पाःलाय् नागपंचमि तसकं बांलाक माने यायेमाः । थ्व पाःलाः आजुया बाजंत धाः, दाफा, नाय्खिं, भुस्याः, छुस्याः, ताः आदि दुगुलिं थुपिं बाजंत थाइबलय् साप हे न्ह्यइपु । जिमिगु गन्दे ताप्चे कुथिं ल्हासाया पिने दँय्दसं वनेमाःगु छगू व्यापार मेला हे दु। ल्हासां तापाक हे झ्याम्पालिब धयाथाय् थ्व मेला जुइगु खः । थन मैत्री वोधिसत्वया नामं दयेकातःगु चैत्यया हुनिं थ्व थाय् नां जायाच्वन । समिं पात्रो कथं दावा थुवा, झीथाय् गुंलाया पारुनिसें च्यान्हुयंकं हे थुगु मेला न्ह्यानाच्वनी । थन झ्याम्पालिब चैत्य प्रसिद्ध नेवाःतसें सिंहसार्थ आजुया पालय् दयेकातःगु धकाः धाइ । ल्हासांनिसें वयाः नेवाः व्यापारीतय्सं थन पुजा यानाः पताः छायेवं तिनि थनया व्यापार मेला शुरु जुइगु बिस्कं प्रथा हे कायम जुयाच्वन । नेपालय् सिंहसार्थवाहयात चकंद्यःया नामं दँय्दसं जात्रा न्यायेकाच्वनी । ‘चंक्रमण’ संस्कृत खँग्वःयात क्वकयाः नेपालय् खास यानाः येँ थँबहीपाखें थ्व जात्रा न्ह्यानाच्वन । थुकिया ऐतिहासिक अध्ययन ल्हासाय् हे च्वनाः यायेमाःगु अवस्था ब्वलनाच्वंगु दहे दनि । पूर्णवीर सिंह कसाःजुया धापूयात थन च्वयागुलिं थ्वया हुनियात नेपाःया मध्यकालिक आर्थिक इतिहास लिसे स्वापू दयेमाः धयागु च्वमिया मंतुना खः । वय्कःया लुमंति छत्वाःचा ल्यंदनि – थ्व झ्याम्पालिबया मेलाय् नं नबू धयागु ऊनी कापः थानथान हे मीत हइ । जिमिसं न्याना कायेगु। उकियात जिमिगु कुथिइ यंकाः लिपा रंग छीगु ज्या धुंकाःलि हाकनं समिंतय्त हे मीगु खः थ्व कापः । खास ला खाम्बात व आम्दूतय्सं थ्व कापः जिमिथासं न्याना यंकीगु खः । अथेहे पश्चिम तिब्बतलिसे स्वापू तयाः काश्मीर लद्दाखीतय्सं नं थ्व नबूया माग यानाच्वनीगु जिं सिउ  । गंदे ताप्चे छोबखाब आः हाकनं जिमि कुथिया खँ :  जि ल्हासा थ्यँसेंलि जिमि दाजु रत्नवीर सिंहयात नेपालय् लित छ्वया । तर निदँ ति जक नेपालय् च्वनाः व ला हाकनं ल्हासाय् तुं थ्यंकः वल । २०१५ सालं । जिं ला थुइके हे मफुत छाय् थुलि याकनं व ल्हासाय् वल । थुबलय् हे अन नेवाःतय्त परिस्थिति अःखः जुइधुंकल, हिलावं च्वन । थुगु हे २०१५ सालं (इ. १९५९) सँदेय्या राजधानी ल्हासाय् मुख्य बजार भाकोरय् हे ग्वःन्हु तक गोला बारुद मुइकाः सँय्तय्सं चिनियात लिसे ल्वापु थ्वल । थ्व विद्रोह याःपिं अन खास यानाः खाम्बात व आम्दूत हे खः । चिनियातसें थुमिगु विद्रोहयात याकनं हे दबय् यात, तर दलाई लामा हे भारतय् वना बिसेंलि अनया राजनीति हे हिलावन । थुकिं यानाः जिमिथाय् वइपिं खाम्बा आम्दू गाहकीत कम्ति जुजुं वन । हाकनं सँय् गांगामय् वनाः जिमिसं नबू न्याः जुइत नं थाकुया वल । अथे जुयाः जिमि कका चित्रवीर सिंहया अन ग्यालिंग धयागु गामय्याम्ह मिसा कलाः दुगुलिं वयात हे कुथिया दक्व जिम्मा बियाः जिपिं दाजुकिजा निम्हं लिहां वया २०१६ सालं । लिपा २०१८ सालय् कका चित्रवीर सिंह नं कुथि हे बन्द यानाः नेपालय् थ्यंकः वल । आः व नं मदयेधुंकल । थनिं झिंनिदँ न्हापा पूर्णवीर सिंह कसाःजुया ककंचो छाउनीया छेँय् च्वनाः थुगु लुमंति च्वयागु खः (सं. २०६३) । उकिं वय्कःयात हे थ्व आलेख नं देछायाच्वना ।","March 07, 2020 10:04 AM"
https://nepalbhasatimes.com/37954,मेमेगु,???? ????????? दशमी,विषालु ब्यांचात,"कोलम्बियाया बगोटाया एल डोराडो अन्तर्राष्ट्रिय विमानस्थलय् चेकिङ यानाच्वंगु इलय् प्रहरी अधिकृतयात छगः ब्यागया क्वय्या ब्व भचा अजीव कथंया ताल । एक्स रे मेसिनं नं ब्यागय् तयाहःगु कापया दथुइ हाकुगु रंगया छुं वस्तु खनेदत । ब्याग चायेकाः स्वःबलय् उकी फोटो कायेगु फिल्म (रिल)या बट्टा खनेदत, तर बट्टा चायेका स्वःबलय् उकी रिल छतिं मदु। उकी दुने ला तस्कर यायेगु निंति लोप जुइत्यंपिं ब्यांचिया छगू प्रजाति तयातःगु जुयाच्वन ।                                                         ब्यांचिया तस्करी धयागु खँ न्यनेबलय् अजू चाइ, छाय्धाःसा झीथाय् ब्याँचा न्ह्याथाय् नं याउँक खनेदु। थज्याःपिं ब्यांचा तस्कर यानाः छु दइ धयाथें जुइ । तर थ्व तस्कर यानाहःगु ब्यांचा सामान्य ब्यांचा मखु, थ्व ब्यांचा छम्हेसिया हे तस्करी बजारय् निद्वः डलर (२ लाख ४० हजार तका) तू । तस्कर यानाहःगु ब्यांचात गुलिं हाकुगु, म्हासुगु ध्वःध्वः दुपिं, गुलिं ब्यांचा चमकदार सन्तरासि रंगया दु। थुपिं ब्यांचा स्वयेबलय् गुलि आकर्षक खनेदु, उलि हे ग्यानापुक विषालु नं खः । कोलम्बियाया प्रहरीया कथं थ्व प्रजातिया ब्यांचा कोलम्बियाया प्रशान्त क्षेत्र कोको व भ्यालि डेल कोका क्षेत्रं लाना हयाः जर्मनी यंकेत्यंगु खः । कोलम्बिया ब्यांचिया यक्व विविधता दुगु संसारया निगूगु देय् खः । थन दइम्ह पोइजन डार्ट ब्यांचा धर्ती दुपिं तसकं विषालु जीवत मध्ये छगू खः । युरोप व अमेरिकाया संग्रहकर्तातय् थज्याःपिं ब्यांचायात लहिनातय् शौक दु, उकिं हे थुपिं ब्यांचिया तस्करी जुइगु खः । थ्व छम्ह ब्यांचिया म्हय् थुलि विष दइकि उकिं झिम्ह मनूतय्त याउँक हे स्यनाबीफु। थुपिं ब्यांचात थःगु रंगया कारणं तसकं आकर्षक जुइ, तर थ्व हे आकर्षण उमिगु प्रजातिया निंतिं खतरा जुयाच्वंगु दु। थ्व हे आकर्षण कारणं तस्करतय्सं थज्याःपिं ब्यांचात तस्कर याना वयाच्वंगु दु। जर्मनीया हम्बोल्ट इन्ष्टिच्यूटया शोधकर्तातय्सं याःगु छगू अध्ययन कथं कोलम्बियाय् २०० प्रजातिया उभयचर लोप जुइगु अवस्थाय् दु, उकी मध्ये अप्वः धयाथें ब्यांचात हे लानाच्वंगु दु । थथे ब्यांचात लोप जुया वनीगु खतरा अप्वया वःगुलिं कोलम्बियाय् हे थज्याःपिं ब्यांचिया वैध प्रजनन ज्या सुरु जूगु दु। टेसोरोस डि कोलम्बिया नांया थ्व प्रजनन केन्द्र लोप जुइत्यंपिं ब्यांचिया वैध प्रजनन यानाः संग्रहकर्तातय्त मिइगु याइ । थथे मीबलय् अवैध रुपं तस्कर यानाहःगु ब्यांचिया स्वयां तसकं दंगु भावं न्याये दइ । टेसोरोसया संस्थापक इवान लोजानो कोलम्बियाय् ताःहाकःगु कानुनी प्रक्रिया पूवंकेधुंकाः वैध रुपं प्रजनन यानाः ब्यांचा मीगु सुरु याःगु खः । लोजानं थौंकन्हय् न्हय्गू प्रजातिया ब्यांचिया प्रजनन यानाः अमेरिका, युरोप व एशियाय् निर्यात यानाच्वंगु दु । संग्रहकर्तातय् दथुइ दकलय् अप्वः कोलम्बियाया ओफगा नांया ब्यांचिया माग दु। थ्व ब्यांचां अनिषेचित ख्येँ नयेगु याइ । लोजानोया कथं दकलय् खतराय् दुगु ब्यांचिया प्रजाति थ्व हे खः । लोप जुइत्यंपिं ब्यांचिया प्रजनन याना वयाच्वंगुलिं लोजान अमेरिका, युरोपया संग्रहकर्तातय् दथुइ लोकंह्वाः । उकिं न्हापां दँय् स्वीम्हति ओफगा ब्यांचा बुइका वयाच्वंम्ह लोजानं थौंकन्हय् दँय् १५० म्ह तक ब्यांचा प्रजनन याना वयाच्वंगु दु ।","January 23, 2021 10:08 AM"
https://nepalbhasatimes.com/38972,मेमेगु,???? ???????? आमै,ल्हासाय् थःपिनि स्वङरा कुथि : शान्तरत्न शाक्यया लुमंति,"येँ, लगं बहाःया शाक्यतसें संदेशय् वनाः वनय् ज्या सनाच्वंगु प्रकरणया इतिहास आपालं ताःहाकःगु खः । तर लिपा थ्वया उत्तराधिकार लगंया तःबहापाखें ल्हासा वनीपिं शाक्यजुपिनिगु पुचलं काःगु खनेदु । थ्व पुचःया शाक्यतय् ल्हासा कुथिया दुजःपाखें छं भतिचा पितब्वयाच्वंगु खनेदु । गुकिं यानाः नृत्तत्व शास्त्रीय पक्षयात ब्वलंकाच्वन । परन्तु, थुमि ल्हासा कुथिया दुजःपाखें हे लुमंति कथं प्रकाशित खनेमदु । थुखेर गाक्कं थःगुयोगदान बीत सक्षम व थौंतकं दनिम्ह शाक्यजु खः लगं तःबहाया शान्तरत्न, ज्ञानमाला प्रसारया छम्ह अभियन्ता नं ।                                                         वय्कःयात जिगु न्ह्यसः  छिकपिनि ल्हासा कुथि गबले निसें न्ह्याना च्वन, अले भाकोरय् थ्व कुथि गन स्थापित जुल ? संदेशया राजधानी ल्हासाय् मुख्य बजार क्षेत्र भाकोरय् नेवाः साहुतय्गु झ्वालापालाय् जिमिगु नं छगू कुथि न्हापांनिसें स्थापित खः। थ्व कुथि अन गुबलेनिसें स्थापित जुलध यागु दसि थौंकन्हय् जिमिके मदयेधुंकल । जिं सिउ कथं जिमि बाज्याया नं अबु, तापा बाज्या चक्रवीरसिंया पालय् नं थ्व कुथि अन दु धाइ । अले जिमि ज्या ज्ञानवीर सिं शाक्यया निम्ह फुकि जुल । किजाम्ह कुलवीर सिं लिपा जिमि पाखें ब्यागः जुयाः ल्हासाय् नं कच्चा कुथि न्ह्याकल । बाज्या ज्ञानवीर सिंया निगू स्वःपाखें जिमि अबुया न्हय्म्ह फुकि दयाच्वन । तधि अजिया पाखें स्वम्ह काय्पिं दया दकलय् क्वःम्ह जिमि अबु रत्नमानसिं शाक्य जुल । चिधि अजिपाखें प्यम्ह कायपिं दत । थुपिं फुक्कं ल्हासा कुथि ज्या सनेत पालंपाः नेपालं वनेगु यात । जिमि कका छम्ह अष्टमान सिं धयाम्ह ल्हासाय् तुं मदुगु जुल । अनंलि जिगु पुस्ताय् वयाः नं जिमि तःधिबाः बुद्धवरसिंया काय छम्ह संघरत्न धयाम्ह नं ल्हासाय् तुं मंत । अबु रत्नमान सिं जिमि अजियापाखें दकलय् क्वकालिम्ह जुयाः ‘सानु’ धयागु नां चल्ति जुल । वय्कः तःदँ मछि हे ल्हासा कुथि च्वनादीगुलिं जिमि कुथियात ‘अगु सानुला छोङखाङ’ धकाः समिंतसें धायेगु यात । लिपा वय्कः नेपालय् कुहां वसेंलि नं जिमि कुथियात सानु ककाया नामं हे सय्भासं नां कयाच्वनीगु जुल । हाकनं थ्व कुथि भाकोरय् ‘सोङ्रा’ धाइथासय् स्थापित जुयाः थ्वयात ‘सोङरा छोङखाङ’ धकाः नं धायेगु यात । जिमि अबुया फुकित तःम्ह मछि दयाः स्वदँय् स्वदँय् पाः हिलेत ल्हासाय् वनेगु यानाहल । अबु रत्नमानसिं नेपालय् कुहां वयालि सं. २०१३ सालय् जिगु नं ल्हासा वनेगु पाः वल । थुकथं जि ल्हासा वने न्ह्यःयागु छगू निगू खँ नं थन प्रसंगवश धायेमाल । अबु रत्नमानसिं सं. २००७ सालं थःगु छेँ लगं तःबहालय् दिवंगत जुल । जि अबलय् मचा हे तिनि । प्यदँ लिपा सं. २०११ सालं जिगु इहिपा नं जुल । दछि लिपा जिमित ब्यागलं तयाबिल २०१२ सालय् । अर्थात जिमि परिवारया अंशवण्डा जुल, उथाय् ल्हासा कुथि नं थःगु भागय् लासेलिं जिं ब्वनाच्वनागु म्याट्रिकया तगिं तक नं क्वचाये मलाकं जि ल्हासा वनेमाल । थथे २०१३ सालं जि ल्हासा वनाबलय् जि छम्ह दकलय् क्वकालि म्ह, झिंच्यादँ दुम्ह नचा ल्याय्म्ह खः । जि स्वयाः थकालिपिं बुद्धिमान सिं, मोतिरत्न व प्रेमबहादुर शाक्य समेत जिपिं प्यम्ह फुकित जुल । थ्व पुचलं बुद्धिमान सिंया काय छम्ह त्रिरत्न धयाम्ह कायचा नं दुथ्याकागु जुल । जिमि फुकसियां थकालि कका धर्ममान सिं जु जिमित ल्हासा ब्वनायंकूगु खः । येँ नं निसें उगु बखतया चलन कथं, जिपिं भारतया उत्तरी वंगाल, कालिम्पोङ थ्यंक वना । कालिंपोङय् नं जिमि छगू डिपो दुगु खः । थ्वयात जिमि ल्हासा कुथिया सम्पर्क कार्यालय कथं छ्यला तयागु जुल । कका धर्ममान सिंजुं हे थ्व कालिम्पोङ डिपो नं रेखदेख यानाच्वंगु खः । ‘जिमिगु व्यापारिक पुचलय् थःगु हे कुथिया ताथेत दुगु जुया संमिं थेवातसें सम्हालय् याना यंकीगु जुयाच्वन । ताथे धयागु सँय्भासं खच्चड खः । ल्हासाय् व्यापार सलया खच्चडतसें कोबिया यंकीगु बकुया भरं संचालित जुयाच्वन । ताथेया लैकाः ज्या सनीपिं समितय्त ‘थेवा’ धाइ । थुमिसं हे सँदेशया व्यापारिक लँपुइ व्यापारीतय्त व उमिगु वकुयात म्हालासाला दयेकाः ल्हासा तक यंकीगु जुयाच्वन । जिमि यात्रा दलया थेवात सु सु खः धयागु आः जितः ल्वःमने धुंकल । सिक्किम राज्यया ‘जरिला’ भञ्ज्याङ्ग कुहां वनाः जिपिं यातुङ धयागु व्यासी थ्यन । उथाय् अन मारवाडीतय् छुं संख्या व्यापारी कथं दयेधुंकल । थ्व थाय् संदेशया पूर्वी सीमाना जुयाच्वन । थनं उज्यां वनेगु अनुमति थुमित सँय् सरकारपाखें बियामतःगु जुयाच्वन । जिपिं ल्हासा थ्यसेंलि अन जिमि कुथि ज्या सनाच्वंपिं निम्ह दुजःत नेपालय् कुहां वल । थुपिं निम्हय् छम्ह हेरारत्न शाक्य जिमि आबा हेरामान सिंया काय खः । मेम्ह दानरत्न धयाम्ह आबा बुद्धवर सिंया चिधिम्ह काय खः । थुपिं निम्हं आः मदयेधुंकल । थथे पाः हिलाः लिहां वसेलिं जिमि कुथि ज्या सनेत जिमि प्यम्ह फुकित अन च्वनागु जुल । जिं दाजु धायेमाःपिं बुद्धिमान सिं, मोतिरत्न व प्रेमबहादुर शाक्य खः । बुद्धिमान सिंया काय छम्ह नं थ्व हे पुचलय् च्वनाः ज्या सयेका च्वन मचांनिसें । धर्ममान सिं कका लिहां वयेत जिमि कुथिया लिस्मा दयेका जिमित बियाथकल । वहे लिस्मा स्वया स्वयाः जिमिसं, कारोवार न्ह्याका नं च्वना । कालिम्पोङय् च्वंगु जिमि डिपो पाखें माल झिके यानाः थःपिनि हे ताथेत छ्वयाः ल्हासाय् हर साल स्वक्व प्यक्व न्हूगु स्टक तयाः ज्या सनागु खः । जिमि कुथिया गाहकीत अप्वः यानाः ल्हासाया कूताःत जुयाच्वन । सँय्तय् न्हूदँया नखः ल्होसारया निंतिं विशेष कापःया अर्डर बियाहइ । थुकी वृटिश उनी कापः, कस्मेरा (सँय् भासं थेर्मा) व भारतया रेशम कापः (धुचि) अप्वः यानाः दुथ्याइगु जुयाच्वन । ल्हासाय कूताःतसें भाकोरय् झी कुथि सम्पर्क तयाः थःपिनि माक्व मालया अर्डर बियाहइ । थुकिया आधारं जिमिसं मूवंगु कापःया थाकत झिके यानाः उमिगु मागया आपूर्ति यानाबीगु खः । थुकिया भुक्तानी धाःसा सँय् ध्यबाय् बियाहइ । थ्व सँय् ध्यबा धयागु उबले ‘क्येंसि नोट’ धकाः सँय् करेन्सी नोट बियाहइगु खः । हानं सँय् सिक्कात दु थुपिं ताङ्का (ओहदां) व सिजःया ध्यबा ‘चुगोर’ खः । लिपा चिनिया सरकारपाखें प्रभावित जूलिसे चिनिया मुद्रा ‘धायाङ’ धैगु ओहदां नं चलय् जुल । थुगु मुद्राया तौल २.३÷४ तोला दइगु जुयाः विशेष मूल्यवान कथं मान्यता बिल ल्हासाया अर्थतन्त्रपाखें । लिपा चिनिया नेतृत्व लिसे ल्हासाया समिं प्रशासनया मन मिलय् मजुयावल । चिनिया प्रभावया विरोध दलाई लामाजुया प्रशासकीय वर्गं यायेगु सुरु जुल । जि ल्हासाय् च्वनागु इलय् थ्व हे राजनीतिक गडबडी अन खनेदत । विशेष यानाः ल्हासाया कूताःतय्त अन सामन्त वर्ग धकाः चिनियातसें थःगु निगरानीइ तयाहल । थुकिं हे ल्हासाय् चिनियातय् विरुद्ध सँय्तसें विद्रोहया सः थ्वयेकाहल । थुकिं यानाः ल्हासाय् कूताःतय् आर्थिक, राजनीतिक स्थिति स्यनावन । अले जिमि कुथिया गाहकीतय् ल्याः म्हो म्हो जुजुं वन । थुकिया लिच्वः धायेमाल जिमि कुथिया व्यापारिक अवस्था नं थातय् मलात । जि ल्हासाय्च्वनाबलय् हे सँय्तसें चिनिया नेतृत्व विरुद्ध सशस्त्र कारवाही न्ह्याकल । ल्हासाया व्यस्त बजार, भाकोरय् च्वंगु नेवाःतय् गुम्बा ‘जोखाङ’ य् च्वनाः नं समितसें अस्त्र प्रहार यात । थुकियात चिनिया पाखें नं सशक्त लिसः बीगु ज्या एकदम स्वाभाविक खः । तर थुकिं यानाः भाकोर थेंज्याःगु मूल वाणिज्य केन्द्र हे युद्धस्थलया रुपय् परिणत जुयाबिल । ख ला दछिति न्ह्यःनिसें हे थन ल्हासाय् घाराघुरु जुइतिनि धयागु संकेत वःगु खः । खाम्बात व आम्दूत जानाः थाय्थासय् गोलमाल यानाच्वंगु खँ न्यनेदत । तर, ल्हासाय् धाःसा चिनिया शक्ति एकत्रित दुगुलिं ग्यानापु मताया । पिनेपिनेया हुचि न्यन्यं छन्हु ला ल्हासाय् नं थ्व विद्रोहया सः थ्यंकःवल । थ्व खः १० मार्च १९५९ या सुथय् । थ्व विद्रोहयात चिनियातसें याकनं हे दबय् यानाः संदेशय् चीनया साम्यवादी सरकार स्थापित जुसेलिं ल्हासाय् दलाइ लामाजुया पालय् प्रचलित मुद्रात गैरकानुनी घोषित यात । न्हापां नोट चलय् मजुल, अले चुगोर, तांका कार्पु (ओहदां) नं चलय् मजुल । अले संदेशया मुद्राय् जनविश्वास मदयावन । सँय् ध्यबा चलय् मजुइगु सीवं भाकोरया बजारय् लाक्वपाक्व भावं मालसामान न्याः वल । मालया भाः नं दोबर तेब्बर जुल । तर सँय् मुद्रा कयाः हिलेथाय् मदुसेलिं नेवाः व्यापारीतसें नं दुमकाल । थ्व खँय् गनं गनं ला ल्वापु नं जुल । लछि निलाया अनुभवं हे चीन सरकारया नेवाः व्यापारीतय्प्रति अनुकूल नीति मदुगु खँ थुयावल । मेखर, ल्हासाय् सँमि कुताःतय्त सामान्त वर्ग धकाः कुदृष्टिं स्वयेगु यानाहल । उकिं यानाः जिमि कुथिया गाहकीत नं म्हो जुजुं वन । अले जिमिसं ला कालिम्पोङं माल झिके यायेगु नं दिकेमाल । थुकथं ल्हासाय् जिमिगु कारोवार म्हो जुसेलिं जिमि बंजाः हेराकाजी धयाम्हेसित हे कुथिया फुक्क जिम्मा बियाः जिपिं कालिम्पोङ पाखेर लिहां वया । उथाय् चिनियातसें सवारी साधन ट्रकया चलन चल्ती यायेधुंकल । ट्रकय् च्वनाः जिपिं यातुङ तक वना । अनं सलम्हय् गयाः सिक्किमया छुम्बि व्यासि पार यानाः सं. २०१८ सालय् (ई. १९६०) कालिम्पोङ थ्यंकाः नेपालय् लिहां वयागु जुल । जिगु पुस्ताया दुजःत ल्हासा व नापिं जि हे छम्ह बाहेक मेपिं सुं हे मदयेधुंकल । खँल्हाबल्हा ः २०६३ साल आषाढ","March 13, 2021 02:28 AM"
https://nepalbhasatimes.com/38457,मेमेगु,???? ????????? तृतीया,बांलाक न्ह्य वयेकेत छु नयेगु ?,"न्ह्यः झीगु शरीर स्वस्थ यानातयेत मदयेकं मगाः । बांलाक न्ह्यः वयेकेफत धाःसा झीगु म्हयात यक्व हे फाइदा याइ । बांलाक न्ह्यः वयेके मफत धाःसा झीगु म्हययात नं स्यंकाबी । यदि बांलाक न्ह्यः वयेकाः द्यने खन धाःसा ताःई तक दयाच्वनीगु दीर्घ ल्वय्या खतरा म्हो यानाबी । थुकिं छिगु दिमागयात नं स्वस्थ यानाबीसा इम्युन सिस्टमयात नं बल्लाकाः मेमेगु ल्वय्लिसे ल्वायेगु क्षमता अप्वयेकाबी । उकिं झी न्हि न्हय्घौ च्याघौ न्ह्यः वयेकः द्यने हे माः । तर थांैकन्हय्या व्यस्त जीवन, यक्व कथंया तनावया कारणं मनूत बांलाक द्यनेफयाच्वंगु मदु । अमेरिकाय् जक थौंकन्हय् स्वम्हे छम्हेसिनं न्ह्यः गाक्क द्यने मफुगु खँ अनया स्वास्थ्य निकाय सेन्टर फर डिजीज कन्ट्रोल एण्ड प्रिवेन्सनं धाःगु दु ।                                                         बांलाक न्ह्यः गाक्क द्यनेगु निंतिं थीथी खँया भूमिका दयाच्वनी । थथे हे छगू अहम भूमिका झीगु नयेगु डाइटया नं दइ । झीसं नयेगु छुं छुं वस्तुइ थज्याःगु कम्पाउण्ड नं दयाच्वनी कि गुकिं ‘स्लीप साइकल’ अर्थात न्ह्यःया चक्रया छुं छुं ब्वयात नियन्त्रित यायेत ग्वाहालि याइ । थज्याःगु नसात्वँसां झीत द्यनेत व न्ह्यः वयेकेत यक्व ग्वाहालि याइ । न्ह्यःया बांलाक वयेकेत छु गुबलय् नःसा जिउ, छक्व स्वये । मस्र्या बरां थीथी पोषकतत्व दइगु मस्र्या बरां झीगु स्वास्थ्यया निंतिं यक्व हे फाइदाजनक खः । मस्र्या बरांलय् मेलाटोनिन यक्व मात्राय् दइ । मेलोटोनिन धयागु छगू थज्याःगु हार्मोन, गुकिं न्ह्यः वयेकेगु व न्ह्यलं चायेकेगु चक्र (स्पील एण्ड वेक साइकल)यात कन्ट्रोल यायेत ग्वाहालि याइ । अथेहे ३० ग्राम मस्र्या बरामय् ७७ मिलग्राम म्याग्निसियम व ७६ मिलिग्राम क्याल्सियम नं दइ । थ्व निगुलिं खनिज पदार्थं मांसपेशीयात आराम बीत व न्ह्यः वयेकेत ग्वाहालि याइ । गाक्क म्यानेसियम नल धाःसा अनिद्राया समस्या दुपिंत नं बांलाक न्ह्यः वइ । अथेहे म्याग्नेसियमं तनाव अप्वयेकीगु हार्मोन कोर्टिसोलया लेवलयात नं म्हो यायेत ग्वाहालि याइ । तनाव अप्वलकि बांलाक न्ह्यः वयेकेफइमखु । उकिं तनाव म्हो यानाः बांलाक द्यनेगु खःसा द्यने न्ह्यः छम्हुचा बरां नयाः द्यंसां जिउ । केमोमाइल टी केमोमाइल टी स्वास्थ्यय् यक्व कथंया फाइदा याइगु तसकं लोकंह्वाःगु हर्बल टी खः । इम्युन सिस्टमयात बल्लाकेत, एन्ग्जाइटी व डिप्रेसन म्हो यायेगु लिसें बांलाक न्ह्यः वयेकेत केमोमाइल टीं यक्व ग्वाहालि याइ । केमोमाइल च्याय् एपिजेनिन धाःगु तत्व दइ । थ्व छगू एन्टिअक्सिडेन्ट खः, गुकिं मस्तिष्कय् दुगु अज्याःगु रिसेप्टर्सयात कयच्याना दइ, गकिं न्ह्यः वयेकेत ग्वाहालि याइ, अले अनिद्रा अर्थात इन्सोम्नियायात म्हो यानाबी । छगू अध्ययनय् निवाः तक केमोमाइल च्या त्वःपिं मिस्तय् न्ह्यःया क्वालिटी केमोमाइल च्या मत्वंपिं मिस्तय् स्वयां यक्व हे बांलाःगु खनेदुगु खः । उकिं छिं नं न्ह्यः बांलाक वयेकेगु खःसा द्यने न्ह्यः केमोमाइल च्या त्वनेफइ । क्वाःगु दुरु स्लिपलेसनेस अर्थात अनिद्राया समस्याया निंतिं बांलाःगु घरेलु उपाय खः –क्वाःगु दुरु । क्वाःगु दुरुइ बांलाक न्ह्यः वयेकेत माःगु ट्रिप्टोफैन, क्याल्सियम, भिटामिन डी व मेलाटोनिन थेंज्याःगु प्यंगू तत्व दइ । उकिं द्यने न्ह्यः छगू कप क्वाःक्वाःगु दुरु त्वनेगु यात धाःसा याउँक न्ह्यः वयेकाबी । तर दुरु त्वनेबलय् फ्याट म्हो दुगु दुरु त्वनेगु हे बांलाइ । छाय्कि थ्व दुरु पौष्टिक जुइगु लिसें क्यालोरी नं म्हो जुइ । म्हो फ्याट दुगु छगू कप दुरुइ थुकथंया तत्व दइ– प्रोटिन ७.९९ ग्राम, क्याल्सियम ३०० मिलिग्राम, भिटामिन ए ४९९ आइयु –इन्टनेशनल युनिट), भिटामिन डी १०१ आइयु, क्यालोरी १०१ । किवि किवि म्हो जक क्यालोरी दइगु पोषक तत्वं भरपूर सिसाबुसा खः । छगः किविइ मुक्क ४२ क्यालोरी दइ, अले भिटामिन सि ७१ प्रतिशत दइ । अथेहे थुकिं झीत न्हियान्हिथं माःगु ३१ प्रतिशत भिटामिन नं चूलाकाबी । अध्ययन कथं किविइ बांलाक न्ह्यः वयेकेगु बीगु यक्व कथंया गुण दु । उकिं द्यने न्ह्यः नयेगु छगू बांलाःगु खाद्य पदार्थय् किवि नं लाः । किविइ न्ह्यः बल्लाकीग हार्मोन सेरोटोनिन व एन्टिअक्सिडेन्ट दइ । उकिं द्यःने घौछि निघौ न्ह्यः छगः किवि नयेगु बां हे लाइ । ख्वसिं मस्र्या बरामय् थें अ‍े ख्वःसिनय् नं म्याग्नेसियम, फोस्फोरस, म्याग्नीज व सिजः दइ । थुकिया लिसें ख्वसिनय् ओमेगा ३ फ्याटी एसिड व लिनोलिक एसिड थेंज्याःगु स्वस्थ फ्याट नं दइ । ख्वसिनय् प्रोटिनं नं गाक्क दइ, गुकिं पित्याःयात म्होय यायेत ग्वाहालि याइ । अथेहे न्ह्यःया गुण बांलाकीगु हार्मोन मेलाटोनिन नं ख्वसिनय् गाक्क दइ । थुकी दइगु फ्याटी एसिडं नं न्ह्यः बांलाकेत ग्वाहालि याइ । ओमेगा ३ फ्याटी एसिड म्हय् दइगु डीएचएय् हिलावनी, अले डिएचएं सेरोटोनिन अप्वयेकाबी । उकिं छितः नं न्ह्यः वयेकेत समस्या दुसा द्यने न्ह्यः छगः, निगः ख्वसिं भपियादिउसां जिउ । चेरी चेरीइ नं न्ह्यः बांलाकाबीगु प्यंगू तत्व मेलाटोनिन, ट्रिप्लटोफेन, पोटासियम, सेरोटोनिन भरपुर मात्राय् दइ । टार्ट चेरिइ दइगु पोलिफेनोल्स एन्टिअक्सिडेन्टं नं न्ह्यः बांलाकेत ग्वाहालि याइ । शोधकर्तातय् कथं बांलाक न्ह्यः वयेकेगु व चेरी नयेगु दथइ सकारात्मक स्वापू दु । चेरीइ फाइबर, भिटामिन सि व भिटामिन ई नं गाक्क दइ । थुकिं नं न्ह्यः बांलाकेत ग्वाहालि याइ ।  ","February 14, 2021 01:07 PM"
https://nepalbhasatimes.com/38989,मेमेगु,???? ???????? आमै,टप स्टारतय् फ्लप मस्त,"बलिउडय् स्टार किड्स धाल कि न्ह्याब्लें बय्बय् जू । उकि मध्ये लिपांगु इलय् तसकं हे बय्बय् जूपिं धइपिं श्रीदेबीया म्ह्या्य जानव्ही कपूर व सनी देओलया काय् करन देओल खः । उपिं मध्ये जानव्ही कपूरया डेब्यू फिल्म “धडक” छुं भतिचा लोकंह्वातसा मेगु फिल्म “गुन्जन सक्सेना” धाःसा कोरोना संक्रमणया जोखिमया कारणं हलय् मखसे ओटिटि डिजिटल प्लेटफर्मय् रिलिज यायेमाल । आः वयागु पलाः गथे जुइ धइगु स्वये ल्यंदनि । स्टार किड्सया रुपय् बय्बय् जूपिं श्रद्धा कपुर व टाइगर श्राफ नं खः ।                                                         श्रद्धा कपुर छगू जमानाया नांजाःम्ह भिलेन शक्ति कपुरया म्ह्याय् खः । टाइगर श्राफ ज्याकि श्राफया काय खः । टाइगरया डेब्यु फिल्म “हिरोपन्ती” हिट जुल । श्रद्धाया डेब्यु फिल्म “आशिकी २” नं हिट जुल । व धुंकाः “एक भिलेन” नं हिट जुल । डेब्यु फिल्म हिट जूगुलिं श्रद्धा व टाइगरया पलाः थौंकन्हय् बँय् तये मलाः । थौं उपिं गाक्क डिमाण्डय् दु । कन्हय् छु जुइ सुनां धायेफु । छगू जमानाय् जुब्ली कुमार धकाः बय्बय् यानातःम्ह राजेन्द्र कुमारया काय कुमार गौरबया डेब्यु फिल्म “लभ स्टोरी” हिट जक मखु सुपर हिट जूबलय् वयात अबायति बलिउडया न्हूम्ह सुपरस्टार धकाः बय्बय् यात । उगु इलय् सुपर स्टार धकाः धयातःम्ह राजेश खन्नाया फिल्मं स्वकुमिया नुगः त्याके मफयाच्वंगु खःसा अभिताभ बच्चन स्टारया रुपय् बय्बय् जुयाच्वंगु खः । अज्याःगु इलय् बलिउडया सर्गतय् लुयावःम्ह कुमार गौरवयात छथ्वसिनं न्हूम्ह सुपर स्टार धकाः बय्बय् यात । अले राजेश खन्ना, ऋषि कपुर थेंज्याःपिं रोमान्टिक हिरोतय् थाय् काइम्ह धकाः धाल । तर अथे जुइ मफुत । “लभ स्टोरी” धुंकाः पिदंगु कुमार गौरवया दक्व धइथें फिल्म फ्लप जुयाबिल । अले कुमार गौरव नं बलिउडं तना वन । बलिउडय् अथे यक्व हे जू । छगू जमानाय् टप स्टार धकाः न्हाय् धस्वाकूपिनि मस्त थः टप पोजिशनय् थ्यंके मफुगु यक्व दसु दु । बलिउडया न्हापांम्ह सुपरस्टार राजेश खन्नाया तिरीमय्जु डिम्पल कपाडिया नं छम्ह स्टार हे खः । तर उमि मस्त धाःसा बलिउडय् स्टार जुइ मफुत । उमि तःधिकःम्ह म्ह्याय् ट्वींकल खन्नां शाहरुख खानलिसे “बादशाह” आमिर खानलिसे “मेला” व सलमान खानलिसे “जब प्यार किसि से होता है” म्हितल । थ्व स्वंगू मध्ये “जब प्यार किसि से होता है” छगू जक हिट जुल । तर ट्वींकल धाःसा बलिउडय् फिट मजुल । ट्वींकलया केहेँ रिंकी खन्नां नं “प्यार मे कभी कभी” व “जिस देश मे गंगा रहती है” थेंज्याःगु फिल्म ला म्हितल । तर वयागु हविगत ला तताम्हेसियां सिबें बांमलात । राजेश खन्नायात सुपर स्टारया सिंहासनं कुर्काः थः च्वनेत ताःलाःम्ह अभिताभ बच्चनं बलिउडय् सुनां हुइ मफइगु छाप त्वःतातःगु दु । अभिताभया तिरीमय्जु जया भाडुरी नं छम्ह ज्वःमदुम्ह स्टार हे खः । तर उमि काय् अभिषेक बच्चनं धाःसा अथे याये मफुत । खय्त ला अभिषेक बच्चनया गुरु, धुम, धुम २, धुम ३, बन्टी और बब्ली, सरकार, सरकार राज थेंज्याःगु फिल्म हिट जुल । थुगुने सुपर हिट फिल्म “ह्याप्पी न्यू इयर” य् अभिषेक बच्चन ला दु । तर थुकी मध्ये दक्व धइथें फिल्म हिट जूगुया क्रेडिट मेपिंसं हे यंकल । छगू जमानाय् धर्मेन्द्र व राजकुमार धालकि सर्पोटिंग रोलय् ज्यान तयेफुपिं धाइ । तर राजकुमारया काय् पुरु राजकुमारया बलिउड यात्रा सुथां लाये मफुत । धर्मेन्द्रया निम्ह काय् दु । छम्ह सनी देओल अले मेम्ह बबी देओल । बबी देओलया क्यारियर सुथां लाये मफुत । बरु सनी देओलं धाःसा बलिउडय् छगू इलय् थःगु न्हाय् धस्वाका क्यनेत ताःलाम्ह हिरो खः । सनी देओलया काय् करन देओल नं “पल पल दिल के पास” नांयागु छगू फिल्मपाखें बलिउडय् डेब्यू ला यात तर उगु फिल्म उलिं लोकं मह्वाबलय् वयागु पलाः नं दित । सनी व बबीया अबु धर्मेन्द्रया निम्हम्ह तिरीमय्जु हेमा मालिनी ला बलिउडय् ड्रिम गर्लया दर्जा बियातःम्ह हिरोइन खः । उपिं निम्हतिपुया म्ह्याय् इशा देओल नं बलिउडय् हिरोइन जूम्ह खः । “धुम” फिल्मय् टु पिस बिकिनी फिनाः म्हितूबलेय् अबु धर्मेन्द्रया ब्व नं फल । “धुम” हिट जूसां इशाया मेमेगु फिल्म हिट मजुबलय् वयागु बलिउड यात्रा नं दित । पुलांगु जमानाया स्टारतय् आपालं मस्तसेंं फिल्मय् थःगु पलाः न्ह्याकेगु कुतः यात । मनोज कुमारया काय् कुणाल गोस्वामिया दो गुलाब, कलाकार, रोटी कि किम्मत थेंज्याःगु छुं छुं फिल्म पिदन । फिरोज खानया काय् फरदिन खानयात वया हे अबुं “प्रेम अगन” नांयागु फिल्मय् हिरो दयेकल । फिरोज खानया किजा संजय खानया काय् जायद खानया “चुरा लिया है तुमने”, “मैं हुँ ना” निसें “शराफत गई तेल लेने” तकया फिल्म यात्राय् “मै हुँ ना” छगू त्वःताः मेगु छुं नं फिल्मया बनेज्या ताःलाये मफुत । “मै हुं ना” नं शाहरुख खानया हुनिं जक बनेज्या ताःलाःगु फिल्म खः । संजय खानया किजा फिरोज खान नं छगू इलय् थःगु बिस्कं कथंया थाय् दयेकूम्ह हिरो खः, तर वया काय फरदिन खानं अज्याःगु थाय् दयेके मफुत । जितेन्द्र धाल कि छगू जमानाय् तसकं लोकंह्वाम्ह हिरो खः । वया काय् तुषार कपुरं अबुया न्हाय् तये मफुत । तुषार कपुरजक मखु देव आनन्दया काय सुनिल आनन्दया नं हविगत अथे हे जुल । अथेला सुनिल आनन्दसिबें तुषार कपुरया यात्रा अप्वः हे ताःलाः । तुषारया डेब्यु फिल्म “मुझे कुछ कहना है” निसें न्ह्याःगु यात्राय् एक दो तीन, शुटआउट एट लोखण्डवाला, क्या कुल है हम, क्या सुपर कुल है हम थेंज्याःगु गुलिखे फिल्म ला हिट हे जूगु खः । तर अथे जूसां व स्टारया दर्जा धाःसा आःतक नं काये मफुनि । बलिउडय् थःगु इलय् स्टार धकाः बय्बय् जूपिं कलाकारतय् मस्त मध्ये राज बब्बरया म्ह्याय् जुही बब्बर व काय् आर्या बब्बरया नं बलिउड यात्रा सुथां लाये मफुतसा राज बब्बरया स्मीता पाटिलपाखें दुम्ह काय् प्रतीक बब्बरया पलाः नं उलि क्वातुइ मफुनि । माला सिन्हाया म्ह्याय् प्रतिभा सिन्हाया बलिउड यात्रा सुथां लाये मफुतसा तनुजाया निम्ह म्ह्याय्पिं काजोल व तनिषाय् काजोल टप स्टार जुइत ताःलात तर तनिषा धाःसा तताम्हेसिया पलाखय् पलाः तयाः न्ह्याः वनेमफुत । थथे निम्हं मस्त बलिउडय् हिरोइन जुइत याःगु कुतलय् बबिता व रणधीर कपुरया निम्ह म्ह्याय्पिं करिश्मा कपुर व करिना कपुर धाःसा निम्हं थःथःगु ईया स्टार धायेकेत ताःलात । अथे हे छगू जमानाया सुपरस्टार हिरोइन शर्मिला टैगोरया काय सैफ अलि खान बलिउडय् चलय् जुयाच्वंगु दुसा वया म्ह्याय् मय्जु सोहा अलि खान धाःसा बलिउडय् उलि चलय् जुइमफुत । विनोद खन्नाया निम्ह काय् मध्ये अक्षय खन्नां बलिउडय् छुं भतिचा जूसां थःगु छाप त्वःतेत ताःलात, तर मेम्ह काय् राहुल खन्नाया पलाः धाःसा उलि क्वातुइ मफुत । मिथुन चक्रवर्तिया काय् मिमोह यानिकी महाक्षय चक्रवर्तिया पलाः नं अबुया हामोग्वछी हे जुइ मफुत । हिरोतय् जक मखु भिलेनतय् मस्तय् चर्चा यायेगु खःसा “शोले”या गब्बर अमजद खानया काय् शादाब खानया डेब्यु फिल्म “राजा कि आएगी बारात” हे फ्लप जुयाबिउबलय् वयागु पलाः उलि थातं लायेमफुत । अमजद खान धयाम्ह पुलांगु जमानाया कलाकार जयन्तया काय् खः । जयन्तया निम्ह काय्पिं मध्ये अमजद खानया पलाः याउँक हे ताःलात, मेम्ह काय् ईम्तियाज खानया पलाः धाःसा अथे ताःलाये मफुत । बलिउडय् स्टार किड्सया रुपय् बय्बय् जूपिं छुं छुं कलाकारत थः हे स्टारया रुप काःपिं नं दु । सुनिल दत्तया काय् संजय दत्त, राकेश रोशनया काय् ऋतिक रोशन, ऋषि कपुरया काय् रणवीर कपुर उकिया दसु खःसा शत्रुघन सिन्हाया म्ह्याय् सोनाक्षी सिन्हा बलिउडय् बांलाक न्ह्यावनाच्वंगु दु । अनिल कपुरया म्ह्याय् सोनम कपुरया पलाः धाःसा उलि सुथां लाये मफुत । अथेहे कमल हसनया म्ह्याय् श्रुति हसनया पलाः नं न्ह्याः वनाच्वंगु दु । तर श्रुतिया केहेँमय्जु अक्षरा नं “शमिताभ” फिल्मय् खनेदयेकःवःगु खःसां वयागु पलाः ताःलाये मफुत । बलिउडय् फ्लप जूपिं स्टार सनय् शशी कपुरया निम्ह काय्पिं कुणाल व करण नं खःसा राजकपुरया काय्पिं रणधीर कपुर व राजीव कपुर नं खः । बरु राजकपुरया माहिलाम्ह काय् ऋषि कपुर धाःसा बलिउडय् ताः ईतक लोकंह्वाना च्वंम्ह हिरो खः । थुकथं स्वयेबलय् बलिउडय् आपाः यानाः स्टारतय् मस्त फ्लप जूगु खनेदुसां बलिउडय् थःगु न्हाय् धस्वाकेत ताःलापिं नं मदुगु मखु धइगु खँ ल्ःवमंके मजिउ ।","March 13, 2021 07:28 AM"
https://nepalbhasatimes.com/32055,मेमेगु,११४० तछलागा चौथी,"शैक्षिक भ्रमण : छाय् यायेगु, गुकथं यायेगु ?","प्रा.डा. धर्मराज डंगोल                                                          शैक्षिक भ्रमण छु ? थुकियागु महत्व छु दुु ?  स्कूलया कक्षा क्वथाय् च्वनाः, स्कूलयागु पुस्तकालयय् च्वनाः, थःगु हे छेँय् च्वनाः विद्यार्थीतय्सं ब्वनी, च्वइ, सयेकी नापं स्कूलं शैक्षिक भ्रमण यंकीबलय् विद्यार्थीतय्सं थःहे गुरुबाः गुरूमांपिनि पाखें पाठ्यक्रमय् दुगु व मदुगु, ज्ञान, सीप व प्रविधि सयेकी, शैक्षिक भ्रमणय् थ्यंगु थासं । नापं शैक्षिक भ्रमण वंगु थासय् दुगु नमुनात स्वयाः, नमुनात दयेकीगु विधि, सीप व प्रविधि नं सयेकी, थुइकी, अले शैक्षिक भ्रमण वंगु थासय् विद्यार्थी व गुरुबाः गुरुमांपिंस अनया संस्थातलिसे, संस्थाय् ज्या यानाच्वपिं लिसे स्वापू तइ । थ्व शैक्षिक भ्रमणं सफूया ज्ञान जक मखु, ज्ञान, सीप व प्रविधि सयेकेगु, स्वयेगु नापं शैक्षिक सामाग्री संकलन यानाः स्कूलयात नापं सहयोग याये ज्यू । अथे जुयाः शैक्षिक भ्रमणया बांलाःगु महत्व दु । शैक्षिक भ्रमण गन यंकेगु ?  शैक्षिक भ्रमण उपलब्धिमूलक जुइमाः, छाय्धासा शैक्षिक भ्रमण यंकीबलय् ई खर्च जुइ, ध्यबा नं खर्च जुइ । अथे जूगुलिं स्कूलं शैक्षिक भ्रमण गन यंकेगु ? व थासय् छाय् यंकेगु ? धयागु खँय् स्पष्ट जुइमाः । पाठ्यक्रमय् दुगु छु छु विषयवस्तु स्यनेत अन यंकेगु धकाः नं प्रष्ट जुइमाः । शैक्षिक भ्रमण सामाजिक शिक्षाया खँत थुइकेत, विज्ञान शिक्षाय् प्रयोग जुयाच्वंगु नमूनात थःगु हे मिखां स्वयाः, थीथी गतिविधिइ भाग कयाः सयेकेत थुइकेत यंकेगु यानातःगु खः । अप्वः यानाः स्वनिगःया स्कूलतय्सं सतिक शैक्षिक भ्रमण यंकीगु थाय्त स्वयम्भू, पशुपति, कीर्तिपुर, संग्रहालय, गोदावरी वनस्पति उद्यान आदि खः । गुलिं गुलिं शैक्षिक भ्रमण पोखरा, गोरखा दरवार तक नं थ्यनी, राष्ट्रिय निकुञ्ज नं यंकी, कृषि क्याम्पस, वन विज्ञान अध्ययन संस्थान, कृषि व वन विश्वविद्यालय यंकी । गुलिं गुलिं कृषि विषय नं ब्वकाच्वंगु स्कुलं खुमलटारय् च्वंगु नेपाल कृषि अनुसन्धान परिषद, वागबानी केन्द्र नं क्यने यंकी । कलकारखानात नं क्यने यंकी, यंकाच्वंगु दु । वने न्ह्यः छु छु यायेमाः ?  शैक्षिक भ्रमण यंके न्ह्यः योजना दयेकेमाः । शैक्षिक भ्रमण यंकेगु थासय् वनेगु दिन कनाः थःपिं शैक्षिक भ्रमण वनेबलाय् अन च्वंगु संस्थापाखें छु छु ग्वाहालि थःपिंत मालीगु खः, गुकुन्हु वनेगु, गुलि तगिंयापिं, छु बिषययापिं विद्यार्थीत वइगु जानकारी बियाः उगु थासय् म्होतिं गुलि ई च्वनाः चाहिले माः धकाः न्यनादिसँ । नाप अन यंके न्ह्यः वनीपिं मस्तय्सं अनयागु विषयबस्तु गुलि स्यू मस्यू धकाः विद्यार्थीपिंके न्ह्यसः यानाः लिसः कयादिसँ । व न्ह्यसः ज्यू मज्यू धकाः जाँचय् याना दिसँ । मानौं व संस्थाया बारे विद्यार्थीपिंस १०–२० प्रतिशत जक स्यूगु जुल धाये । व संस्थाय् वना वयेधुंकाः अन स्वयाः, न्यनाः, ब्वनाः सयेकीबलय् विद्यार्थीपिंसं म्होतिं नं ८०–९० प्रतिशत सयेकेगु, थुइकेगु याःगु जुइ माल । विद्यालयं शैक्षिक भ्रमण यंकीपिं गुरुवाः, गुरूमांपिंत खँ थुइकादिसँ । न्ह्यसः तयार याकादिसँ । न्ह्यसः तयार याकेत शैक्षिक भ्रमण यंकेगु संस्थाय् शैक्षिक भ्रमण यंके न्ह्यः नं भ्रमण याकादिसँ । भ्रमण वनागु थासय् छु छु याकेमाः ? भ्रमण वनेगु थासय् विद्यार्थीपिंत बांलाक अवलोकन यायेगु, खँ न्यनेगु, च्वकेगु याकेमाः । फुक्कसिनं थुइके माःगु, न्यने माःगु, च्वये माःगु खँत न्ह्यसःत दयेकेमाः, उकी बःकयाः विद्यार्थीतय्सं च्वइ, न्यनी । भ्रमण याःगु थाय्यागु, भ्रमण यानाच्वंगु, अवलोकन यानाच्वंगु फोटो नंं कायेकादिसँ । नापं ग्रुप फोटो न छपाः निपाः कयादिसँ । भ्रमण यायेगु थाय्या बारे सिइकेत, थुइकेत विद्यार्थीपिंत संस्थायागु ब्रोसर उपलब्ध याकादिसँ । नापं व संस्थायाम्ह छम्ह जक जूसां विज्ञ नाप लाकाः विज्ञ पाखें १०–१५ मिनेट जक जूसां अन्तरक्रिया यायेगु ई चूलाकादिसँ । विद्यार्थीपिंसं उमि इच्छा दुसा विज्ञतय्गु अन्तवार्ता कायेकादिसँ । न्हूगु ज्याझ्वः छु छु तःसा, गुकथं तःसा बांलाइ धकाः थपिंसं धाये न्ह्यः विद्यार्थीपिनिगु बिचाः कयादिसँ, न्हूगु सिर्जनशील व्यक्तित्व निर्माण यायेगुलि हःपाः बियादिसँ । भ्रमणं लिहां वये धुंकाः विद्यार्थीपिंत छु छु याकेगु ? विद्यार्थीपिंसं च्वया हःगु, फोटो काःगु, अन्तवार्ता काःगु, शैक्षिक भ्रमणयागु थासं प्राप्त जूगु शैक्षिक सामाग्री मुनाः रिपोर्ट च्वकादिसँ, पावरप्वाईन्ट प्रिजेन्टेसन याकादिसँ । बांलाक च्वःगु रिपोर्टया बःकयाः बाखं, चिनाखँ, च्वसुत च्वकादिसँ, सम्पादन याना प्रकाशन यानादिसँ । विद्यार्थीपिंसं काःगु बांलाःगु फोटोत विद्यालयया पत्रिकाय् ब्वयादिसँ । उमिसं याःगु बांलागु ज्यायात प्रशंसा यानादिसँ । थ्व शैक्षिक भ्रमणयात बःःकयाः गथे याना बाखं÷चिनाखं च्वयेगु धकाः कथाकार, कविपिं पाखें स्यंके बियादिसँ । नापं मस्तय्सं दयेकूगु पावरप्वाईन्ट सेमिनारय् विद्यार्थीतय्त हे प्रिजेन्टेसन याकादिसँ । विद्यार्थीतय्सं प्रिजेन्टेशन याइबलय् अभिभावकत नं सःतादिसँ, विज्ञत नं सःतादिसँ, छिकपिनिगु विद्यार्थीपिनिगु सार्थक शैक्षिक भ्रमणं स्कूलयागु विकासय् बांलागु योगदान याइ धकाः थुइकादिसँ । शैक्षिक भ्रमण उपलब्धिमूलक जू मजू धकाः मुल्यांकन यायेगु विधि छु ? स्कूलं विद्यार्थीपिंत भ्रमण यंके न्ह्यः जायेके बिउगु प्रश्नावली हानं विद्यार्थीतय्त बियाः भरे याकादिसँ । छिकपिनिगु न्हापायागु न्ह्यसः मस्तय्सं गुलि मिले यात स्वयादिसँ । अप्वःथें विद्यार्थीतय्सं ८०–९० प्रतिशत मिले याःसा शैक्षिक भ्रमण उपलब्धिमूलक व सार्थक जुल धका सिइकादिसँ । मखु मूल्यांकन कम प्रतिशत जक मस्तय्सं मिले यात धाःसा कम प्रगति जूगुया कारण मालादिसँ । शैक्षिक भ्रमण याकूपिं गुरुबाः गुरुमांपिंसं छु छु यायेमाः ? मस्तय्सं जक मखु गुरुबाः गुरुमांपिंसं नं भ्रमण वनागु थासय् बांलाक स्वयेगु, न्यनेगु व रिपोर्ट च्वयेगु यायेमाः । थःपिंत गथे शैक्षिक भ्रमण ताल, सु सु विद्यार्थीपिंसं अनुशासनय् च्वना शैक्षिक भ्रमण सफल यात, सुनां सुनां मयाः धयागु अवलोकन यायेमाः । भ्रमण बांलाक सफल यायेत छु छु सल्लाह सुझाव दु, रिपोर्ट दयेका बीमाः । विद्यालयं छु छु यायेमाः ? विद्यालयं शैक्षिक भ्रमण बांलाक सम्पन्न यायेगु वातावरण दयेका बिइमा । गुरुबाः गुरुमांपिंसं थः ब्वंबलय् शैक्षिक भ्रमण गथे यानाः ग्वसाः ग्वयेगु, गन गन वने ज्यू, छु छु थासय् यंकेगु धकाः पाठ्यक्रमय् ब्वने म्वाःगुलिं शैक्षिक भ्रमणया बारे गुरुबा गुरुमांपिंत सेमिनारय् तयाः क्षमता अभिबृद्धि यायेमाः । अन्तय् विद्यार्थीतय्सं ब्यूगु, गुरुबाः गुरुमांपिंसं नं ब्यूगु प्रतिवेदन, फोटोत नापं संकलित शैक्षिक सामाग्रीत, पावरप्वाइन्ट, प्रिजेन्टेशन मुनाः स्कूलय् मुंकाः सुरक्षित याना तयेमाः । लिपा हानं शैक्षिक भ्रमण यंके न्ह्यः विद्यार्थीपिंत थुइका बीमाः । थःपिंसं विभिन्न कक्षायापिं शैक्षिक भ्रमण यंकागुया मूल्यांकन सहित छपु निपु च्वसु राष्ट्रिय पत्रिकाय् पिकायेगु यायेमाः । थःपिनिगु थ्व प्रकाशन मेमेगु स्कूलयात नं शैक्षिक भ्रमण सार्थक व उपलब्धीमुक यायेगु तरीका थुइकेत ज्या लगे जुइ ।","June 09, 2020 04:20 PM"
https://nepalbhasatimes.com/38454,मेमेगु,???? ????????? तृतीया,ल्हासाय् नेपाली मुस्मां रम्जानजूया सुज्याकुथि,"ल्हासा नेवाःतय् पुचलय् छथ्वः थज्याःपिं मुस्मांत लानाच्वंगु दु, गुम्हेसिया राष्ट्रियता नेवाःत नापनापं नेपाललिसे स्वानाच्वंगु दु । खय्त ला न्हापा नेपाल मण्डलया अन्तिम अधिराज रत्न मल्लया पालं (ने.सं. ६०२–४०) ‘यवन’ धयापिं मुस्मांत नेपालय् प्रवेश जूगु संकेत भाषा वंशावलीकारं लुमंका बीगु दु । थ्व धयागु सँदेश लिसे वनेज्याया प्रसंगय् हे थन मुस्मांतय्गु प्रवेश सम्भव जुइ ।                                                         नेपालया श्री ३ जंगबहादुर राणां संदेश लिसे हःताः यानाः बुके धुसेंलि सँय् सरकारया प्रतिनिधिमण्डल नेपालय् वयाः सं. १९१२ सालं याःगु कुलिपौखय् ‘गोर्षाया महाजन रैयत नेपालया कस्मेरि गै¥हया ल्वापुख्यापु संदेशया सरकारं मस्वयेगु’ धकाः नं शर्त यानातःगु दु । थुकिं नेपालया व्यापारीतय् पुचलय् ‘कस्मेरि’ धयापिं मुस्मांत छथि दु धयागु दसि बियातल । अनंलि थ्व हे कुलिपौया लिच्वः कथं ल्हासाया लागि नियुक्त नेपालया न्हापांम्ह वकिल युद्धगंभीरसिंह थापाया नामय् सं. १९१२ सालं हे जारी याःगु ‘सवाल’या छगू दफाय् ‘नेपालया नेवाः पर्वत्या नापनापं कस्मेरितय्के नं संदेशया सरकारं भंसाः काय् मदु’ धयातल । थ्वहे दसियात ज्वनाः ल्हासाय् नेवाः कुथिया दुजः म्हतिं म्हतिं कथं नेपाल सरकारं ‘ग्यानापंजि’ रकम काय्गु झ्वलय् नेवाः व्यापारीतय् पाला सरह छथ्वः मुस्मांतय्के नं थुगु रकम ‘गोर्षा वकिल अड्डां’ कयाच्वंगु लगतं खनेदु । ल्हासाया ‘गोर्खा अड्डा’ य् मौजन् धयाम्ह मुस्मां नं दोभासे ज्या याना वयाच्वंगु ला ल्हासा नेवाःत फुकसिनं धयाथें सिउगु हे खः । थुगु विषययात कयाः नेवाः अध्ययन आःतकं हे जुइमफुनि । थुखेर नं झीसं थःपिनि अनुसन्धान न्ह्याकेबह जू खँ दु धकाः क्यनेगु निंतिं नं थन झी रम्जानजुया लुमंतिं ग्वाहालि बीगु जिं तायाच्वना । रम्जानजु थौंकन्हय् येँ दरवार मार्गया लागाय् (कमलादी) थःगु हे छेँ दयेकाः च्वनादीगु दु । थ्व छेँ वय्कःपिंसं गथे यानाः दयेकागु धकाः न्यनाबलय् वय्कःया लिसः – ‘जिपिंल्हासां थन नेपालय् कुहां वयागु झिदँ लिपा सं. २०२६ सालं नेपालया नांदंम्ह राजनीतिज्ञ हृषिकेश शाहजुयाके थ्व जग्गा स्वपि न्याना कयागु खः । उबलय् जिमि अबु अब्दुल्लाया नामय् थ्व जग्गा जिमिसं न्यानागु खः । उकिं जिमि दाजुकिजा जः भ्वछिसियां थन हे छेँ दयेकागु खँ धायेमाल ।’ ल्हासाय् छिकपिनि ग्वःगू पुस्ता जुल ?  ‘जिपिं ल्हासाय् नेवाःत सरह च्वनाच्वंगु गुलि वर्ष थ्यन धयागु न्ह्यसखँय् जिं अप्वः खँ मस्यू । जितः सुनानं कनातःगु मदुगुलिं धायेमफु । अथे नं जिमि बाज्यां निसें ल्हासाय् व्यापारीकथं (त्चबमभकmबल) च्वनावःगु खँ ला जिं धायेफु । अथे जुया जिमि स्वंगू पुस्ता ल्हासाय् च्वनागु खँया तालिका थन क्यनेफु– तामदिन् – अब्दुल्हा- अब्दुल हलिम, रम्जान, चमालुद्दीन, फैजुला जिमि बाज्यायात ल्हासाय् तामदिन् धाइगु खः । अन जिमि अबु अब्दुल्लाया कायपिं प्यम्ह फुकित जुल । जियां थम्हं अब्दुल हलिम मदयेधुंकल । जि दातिम्ह खः । जियां क्वम्ह किजा चमालुद्दीन नं मदयेधुंकल । दकलय् चिधिम्ह किजा फैजुला दनि । व नं थ्व हे छेँया देछि तल्लाय् च्वनाच्वंगु दु । छिकपिनि तःकेहेँ सुं मदुला ? दु, जिमि तताकेहेँपिं नं प्यम्ह हे दु । जिमि ततापिं झिनाला, आसिला धयापिं निम्हेसिनं थौंकन्हय् नं नेपालया व्यापारी कथं ल्हासाय् च्वनाः थःपिनि व्यापार न्ह्याकाच्वंगु दु । जिमि केहेँपिं निम्ह सलिमा व मारियम धाःसा थन येँय् दु । इपिं नं थन पसः तयाः व्यापार व्यवसाय यानाच्वंगु दु । इमिगु छेँ नं थन हे थःथःपिंसं माक्व थीथी दयेकातःगु दु । ल्हासाय् छिकपिनि व्यापार अथवा लजगाः गुकथं जुल ? ल्हासाय् जिमिसं यायेगु लजगा खास यानाः सँय् तपुलि स्यामो दयेकेगु खः । तपुलिया माःमाःगु कापः व मेगु सरसामान न भारतं खास यानाः वनारसं झिके यायेगु खः । तपुलिइ बत्तु तयालि भुत्ला समेत दुने स्वथनाः दयेकेगु ज्या ताःहाकः जू । चिकु थाय् छ्यनय् पुइगु तपुलि बाहेकं तुतीइ न्ह्याइगु समिं लाकां ‘दोचा’ नं जिमिसं हे दयेकाः मीगु याना । दाेंचा धयागु खँग्वः सँय् भासं मखु । समितसें थ्वयात ‘हाङ सोंवा’ धकाः धाइ । सोंवा धयागु ला छगू कथं ढाँचायात धाइ । हाङगो खँग्वलं लाकांयात थुइके माल । जिमि अबु अब्दुल्ला भारतय् कलकत्ता वनारसय् वनाः थःपिनि लजगायात माःमाःगु सरसामानया बकु ल्हासाय् थ्यंके हयाच्वंगु खः । लाकां व तपुलि बाहेक मेमेगु छु ज्या ल्हासाय् मुस्मांतसें याना वयाच्वंगु दु ले ? रमजानजुयात हे जिगु थ्व न्ह्यसः– जिमिसं ला थ्व हे तपुलि व लाकां जक सुयाः ल्हासाय् समितय्त मीगु खः । जिमि मांया अबु, जिं ला पाजुबाज्या धाये माल, मौजन धाःसा गोर्खा अड्डाय् दोभासेया ज्या यानाः जागीर हे नयाच्वंगु खः । अले जिमि मांया ततापिंसं ल्हासाय् थीथी कथंया विस्कुट दयेकाः चाकुच्याया ‘सा खाङ’  व्यवसाय नं यानाच्वन । कलकत्ता वनाः न्हापा जिमि तरिमांपिंसं विस्कुट दयेकेगु ज्या स्यनावःगु जुयाच्वन । अनंलि ल्हासाय् थ्व नं छगू लजगाः हे जुल । भारतया काश्मिर लद्दाखपाखें वयाच्वंपिं छथ्वः मुस्मांत नं ल्हासाय् दु । अथे हे चिनियाँ मुस्मांत नं अन दु । इमिसं धाःसा समिं लँपाःया सुज्या यानाच्वनीगु खना । थुकथं समिं समिनीतय्सं फीगु लँपा बक्खु समेतया सुज्या ल्हासाय् मुस्मांतसें यानाच्वन । विषय पाकाः हाकनं थ्व न्ह्यसः रम्जानजुयात हे – अले ल्हासाय् थःपिनि मजहब (धर्म) गथे चलय् जुल ? जिमिसं अन कुरान कथं धर्म मानय् याना हे च्वनागु खः । नमाज ब्वनेगु, अजान हालेगु ज्या अन नं जु हे जू । ल्हासाय् च्वंपिं मुस्मांत दक्वं सुन्नी सम्प्रदायया खः । अन सिया मुस्मांत मदु। ल्हासाय् जिमिगु धर्म यायेत मस्जिद नं दयेकातःगु दु । अथे नं अन मुस्मांत मजहवया खँय् कट्टर मजू । हाकुगु बुर्का फिनाः मिसात मजू । हाकु कापतं कपा छगः जक त्वपुया मिसात अन जुइगु । अले अनया समिनीत नं जिमिसं ब्याहा याना । अथे ब्याहा यानाः हयेधुसेलिं उपिं नं मुस्मां जुइगु ला स्वाभाविक हे जुल । अन जिमि छेँखाय् धाःसा उर्दू भाय् व सँय् भाय् नितां चलय् जू । ल्हासाय् खाम्बातसें विद्रोह याःबलय् छि गन ? ल्हासाय् चिनियाँत मययेका समितसें हतियार ल्ह्वनाः ल्वाना ज ुल । ल्हासाया भार्कार बजार फुक्कं बन्द जुल । ‘थोम्’ धयागु बँ पसः नं चलय् मजुल । गोलि धाःसा अप्वः हे चलय् जुल । जिपिं ला ग्यानाः गोर्खा अड्डाय् च्वं वनागु खँ आः नं जितः लुमंनि । चिधिकःबलय् ल्हासाय् गोर्खा पाठशालाय् नेपाली भाय् व सँय् भाय् ब्वंवनेगु खः । अन नेपाली भाषा स्यनीम्ह पण्डित छम्ह दु । खचरा समिं छम्हेस्यां अन सँय्भाय् नं च्वयेगु ब्वनेगु सामान्य खँ स्यनाच्वनीगु खः । समिंतसें ल्हासाय् जिमित ‘खा जि’ धाइगु जुयाच्वन । थुकिया अर्थ धाःसा जिं मथूनि । ल्हासा त्वःता छिकपिं थन नेपालय् गुबलय् झाया ? ल्हासाय् समितसें विद्रोह यायेधुंकाः दलाइ लामाजु हे भारतय् च्वं वन । भारतं दलाई लामाजुयात शरण बिसेलिं चिनिया सरकार व भारतया दथुइ वैमनश्य हे जुल । अले कालिम्पाङ पाखेरं जुयाच्वंगु भारत िलसेया व्यापार चलय् मजुल । अप्वाः धयाथें नेवाःत ल्हासा त्वःताः नेपालय् कुहांवल । जिपिं नं उपिं लिसें हे सं. २०१६ सालं (ई. १९५९) फारीया लँपु जुकाः भारतया कालिम्पोङ थ्यंकः वया । अन कालिम्पोङय्सं जिगु निकाह (इहिपा) नं जुल । जिपिं ला उबलय् चिचिधिकःनि । जिमि अबु अब्दुल्लां जिमित नेपालय् ब्वना हल । तःधिम्ह दाजु अब्दुल हलिमयात धाःसा कालिम्पोङय् तुं त्वःताथकल । जिमि अबु अब्दुल्ला थन वयाः झिदँति लिपा थन येँस जग्गा न्यानाः सं. २०२६ साल पाखेर जिमि नं छेँ दनागु जुल । थन नेपालय् छिकपिंसं रोजगार छु ज्वना च्वनागु दु ? जिपिं थन वयाः नं ल्हासाय आकर्षण जिमिके द हे दनि धाःसां ज्यू । जिमिसं थन नेपालया नागरिकता कयाः हाकनं ल्हासाय् तुं वनाः व्यापार यायेगु स्वया । अन जिमिगु ल्हासाया लजगाः समिं तपुलि लाकां सुइगु ज्या आतक नं जिमि ततापिंसं न्ह्याकाः ल्हासाय् तुं च्वनाच्वंगु दनि । इमिसं थन नेपालं श्रृंगार प्रशासनत (ऋयकmभतष्अक) यंकाः पसलय् तयाः मियाच्वंगु दु । जिं नं ला लिपा थनं वासः दयेकेगु जडिबुटित ल्हासाय् यंकाः अनं तँय्या बकु दयेकाः कुतिया लँपु जुकाः वय्वने यानागु खः । आः जक थ्व व्यापार उस्त चलय् मजुल । जिगु अन्तिम न्ह्यस थनिं १५ दँ न्ह्यः  छिगु वैंश गथे खः थौंकन्हय् ? जि थौंकन्हय् खुइन्यादँया (६५ वर्ष) वैंस थ्यनेधुंकल । उकिं शरीरय् बुरासू नं वयेधुंकल । आः व्यापार धकाः उस्त ज्याखँ सना मजुया । थुकथं लिसः बियादीम्ह रम्जानजुलिसे थौंकन्हय् झिंन्यादँ लिपा हाकनं खँल्हाबल्हा याये खनाः जि नं थःथम्हं अजू चायाच्वना । थुलि ईया बिचय् वय्कःया दाजु अब्दुल हलिम नं कालिम्पोङं नेपालय् कुहां वयाः बागबजारय् थःगु हे छेँ समेत दयेकाच्वंगु नं सीदत । थन च्वंगु सर्दार सोमप्रसाद उपाध्यायया छेँ नापं वय्कलं न्यानाकाःगु जुयाच्वन । वय्कःया इन्तकाल धाःसा सं. २०४५ सालं हे जुल । वय्कःया कायभाजु सौकत अलिजुलिसे नं खँल्हाबल्हा जुयालिं रम्जानजुयागु थ् व लुमंति हाकनं छक्वः थुइकेथें जुल ।","February 14, 2021 08:07 AM"
https://nepalbhasatimes.com/32220,मेमेगु,११४० तछलागा एकादशी,न्हूगु कथं स्यनेगु व सयेकेगु,"प्रा डा धर्मराज डंगाेल                                                          विद्यालय शिक्षा छु खः ?  विद्यालय शिक्षा दुने १–१२ तकया शिक्षा खः । मदयेकं मगाःगु शिक्षाया जग दयेकेत माःगु १–८ कक्षा तकया शिक्षायात आधारभुत शिक्षा धकाः सरकारं धयातःगु दु । ९–१२ तकयात माध्यामिक शिक्षा । थ्व शिक्षाय् सीपमूलक शिक्षा बिइत संगु दु । माध्यामिक शिक्षा लिपा काइगु शिक्षा उच्च शिक्षा खः । उच्च शिक्षाय् दुने स्नातक, स्नातकोत्तर, एम.फिल. व विद्यावारिधि दुथ्याका तःगु दु । गथे यानाः उपलब्धिमूलक यायेगु ? पाठ्यक्रमय् दुगु खँ स्कूलय् ब्वंकी, जाँच बी । गुलिं पास जुइ, गुलिं फेल जुइ । पास जूसां फेल जूसां विद्यार्थीपिंसं सयेकीगु, गुरुबाः गुरुमांपिंसं स्यना बिइगु खँ, इना बिइगु ज्ञान, सीप व प्रविधि सोचे याःकथं उपलब्धिमुलक मजुल धइगु शिक्षाविद्पिनिगु यक्व सः दु, अभिभावकपिनिगु नं धापू दु । विद्यार्थीपिंसं व्यावहारिक ज्ञान, सीप, प्रविधि गथे यानाः सयेके खनी, स्कूलयात नं उपलब्धि जुइ, नापं देय्यात नं फाइदा जुइकथं न्हूगुकथं स्यनेगु याये माल धकाः झीसं धयाच्वना । न्हूगु ज्याझ्वः न्ह्याकेगु शब्द जक न्हूगु धकाः धायेगु, ज्या पुलांगु तुं जुइगु जुलकि मज्यू । थ्व न्हूगु ज्याझ्वलं विद्यार्थीपिंसं न्हूगुकथं सयेके खनीगु, गुरुबाः गुरुमांपिंसं न्हूगुकथं स्यनेगु व स्यना बिइगु, स्कूलया उपलब्धि जुइक सयेके सिइकेत स्कूलय् स्रोत थपय् जुइमाः । स्कूलय् हिउपाः वयेमाः । उपलब्धि जुइक, हिउपाः वयेक स्कूल बिकासय् बः बिइगुलिइ ग्वहालि यायेत छु छु ज्याझ्वः न्ह्याकेमाः, बिचाःया लागि थन छलफल यायेमाली । १. वनस्पति पिइकेगु, सुसाःकुसाः यायेगु नापं थःपिंस यानागु स्कूलय् व छेँय् कनेगु स्कूल प्रशासन व गुरुबाः गुरुमांपिंसं जानाः यायेगु ज्या थ्व हे खः । थ्व ज्या १–१२ कक्षायापिं विद्यार्थीपिंत याके ज्यू । १ कक्षायापिं विद्यार्थीपिंत याकेगु बिधि बारे सहलह याये । १ कक्षायापिं विद्यार्थीपिंत छगः छगः गमला बिइगु, छमा छमा स्वांया बेर्ना पीकेगु, लः बिइकेगु, साः तयेकेगु ज्या याकेगु । नापं विद्यार्थीपिंसं थःम्हं पिनागु स्वांमायात न्हियांन्हिथं स्वयेगु, छु ह्यूपा वःगु खः, उकिया बारे क्लासय् खँ ल्हाकेगु, छँेय् बाःमां अजाअजिपिंत कनेगु याकेगु । थ्व ज्या जुजुं वनीबलय् मस्तय्सं स्वां पिइगु, लः बिइगु, साः तयेगु, सुसाःकुसाः यायेगु, हिउपाः वःगुया बारे क्लासय् व छेँय् खँ कनेगु, न्यंकेगु ज्या जुजुं वनी । मस्तय्सं न्हूगु ज्या यायेगु सयेकी थुइकी । अथे हे स्कूलय् मस्तय्सं प्यूगु स्वां ह्वइ, स्कूलया वातावरण झःझः धायाः न्ह्याइपुसे च्वनी, स्कूल छगू केबःया रुपय् बिकास जुइ । २. बाःमां, अजाअजिपाखें सयेकेगु व च्वयेगु बाःमां, अजाअजि व थः सिबें थःकालिपिंसं नं यक्व सियाच्वनी । गुलिसिनं बुँ ज्याया बारे, गुलिसिनं अफिसया बारे, गुलिसिनं विभिन्न परिकार ताःलाकेगु बारे, गुलिसिनं चिनाखं, चिबाखं, बाखं, निबन्ध च्वयेगुलिइ नापं गुलिगुलिं संगीतया बारे सःपि थूपिं जुयाच्वनी । उमिसं स्यूगु थःपिंसं सयेका काये ज्यू, सिइका काये ज्यू । गुलिंगुलिं प्याखं हुलेगु, म्ये हालेगु, म्ये च्वयेगु नं सयेफु, गुलिं गुलिंसिनं थःपिं च्वना वयागु थाय्या इतिहास सिइफु, गुथिया विकासक्रम सियाच्वनी । वय्कःपिंसं स्यूगु, सःगु खँत मदिक्क न्यनेगु, सयेकेगु व च्वया तयेगु यायेमाः । थ्व विद्यार्थीपिंसं यातकि स्कूलय् ब्वनीगु खँजक मखु समाज विकासया यक्व पहः सिइके फइ, स्यूपिं जुइ । ३. परिकार दयेके सयेकेगु जा थुइगु, ला दयेकेगु, बुबः ताःलाकेगु, केँ खुनेगु, घासा दयेकेगु सयेके माल । ला नं चिकूला, तःकूला, दायेकाला, पुकाला, कचिला दयेकेगु सयेके माल । नांपं थी थी कथंया मःमः दयेकेगु, साक्क च्या दयेकेगु, कफि दयेकेगु फुक्कं सयेके माल । इलय् ब्यलय् विद्यार्थीतय्सं स्कूलय्, मेमेगु विशेष कार्यक्रमय् इमित सक्रिय यानाः नसाज्वलं ताःलाकेगुलि हौसला बिइज्यू । छ्वय्ला दयेकेगु, लाभा वालेगु, नापं भ्वय् ज्वलं तयार यायेगु ज्याय् विद्यार्थीपिंत ब्वति कायेकेगु । चतांमरि, योःमरि दयेकेगु, मनापु दयेकेगु, नापं विदेशी परिकार दयेकेगु नं सयेका कायेज्यू । सयेकाःगु खँत इलय् ब्यलय् ताःलाका सवाः दु मदु, मसला चि सवाः वः मवः धकाः, बांलाः बांमलाः धकाः न्यनेज्यू । थथे विद्यार्थीपिंसं सयेका थुइकाः न्ह्यःने वनेमाः । ४. चिनाखं, बाखं, च्वसु च्वयेगु व पिकायेगु विद्यार्थीपिंत बाखं, चिनाखं व च्वसू च्वयेगु स्यना बिइगु याये माल । स्यना बिइधुंकाः उमित यःगु विषयय् च्वकेगु याके माल । इमिसं च्वया हःगु च्वसूत सम्पादन यानाः स्थानीय पत्रिकाय् पिकायेगुलि ग्वहालि यानाः बिलकि विद्यार्थीपिनि च्वयेगु मती वइ, मदिक्क न्ह्याः वनेमाःगु खँ थुइका काइ । विद्यार्थीपिंसं च्वःगु च्वसूत मुनाः भित्ते पत्रिकाय् पिकयाबिइगु, राष्ट्रिय पत्रिकाय् पिकायेगुलि प्रोत्साहन नं बिइगु यायेमाः । थाय् थासय् इलय् ब्यलय् जुइगु साहित्य नखतय् ब्वति कायेकेगु यायेमाः । थथे ब्वति कयाः न्ह्यावनीबलय् विद्यार्थीपिंसं विद्यार्थी च्वमिपिं नापं राष्ट्रियस्तरयापिं प्रतिभात उमिसं म्हसिइ, सञ्जाल निर्माण जुइ, लिपायात अःपुइ । विद्यार्थीपिंत अनुशासित यानाः च्वयेगु कार्यशाला, गोष्ठी सञ्चालन याये ज्यू, यायेमा । विद्यार्थीपिंसं च्वःगु च्वसू मुनाः पिकाये ज्यू, पिकया बिइ ज्यू । ५. विद्यालय क्यब दयेकेगु प्रोजेक्ट वर्क विद्यार्थीपिंसं थीथी प्रोजेक्ट वर्क याये ज्यू । प्रोजेक्ट वर्क यायेबलय् शिक्षा विकासय्, वातावरण संरक्षण नापं स्कूलय् छुं थपय् जुइगु ज्या यायेमाः, ज्या यायेगुलि प्रेरणा हौसला बिइमा । झीसं विद्यार्थीपिंत पुस्तकालयय् छु छु सपूmत दु धकाः डाटा इन्ट्रि याकेगुया प्रोजेक्ट वर्क याके ज्यू, थःगु स्थानीय वातावरणय् दूगु जैविक विविधता बारे नं प्रोजेक्ट वर्क याके ज्यू । नापं मस्तय् मांबाः नं मस्तय्त छेँय् ब्वनेगुलिइ गुलिसिनं ग्वाहालि यायेफु, गुलिसिनं ग्वहालि मयायेफु धकाः सीकेगु नं प्रोजेक्ट वर्क याके ज्यू । नापं विद्यालय दुने संग्रहालय स्थापना यायेगु प्रोजेक्ट वर्क याके ज्यू । हानं विद्यार्थीपिंसं विद्यालयय् क्यबः दयेकेगु प्रोजेक्ट वर्क याके ज्यू, थीथी कक्षायापिं विद्यार्थी मुनाः, गुरुबाः गुरुमांपिनिगु सहलहय्, अभिभावकपिनिगु व स्कूलयागु ग्वाहालिइ प्रोजेक्ट वर्क यातकि प्रोजेक्ट वर्क विद्यार्थीपिंसं सयेके खनीगु जक मखु, स्कूल बांलाकेगुली, स्कूलय् क्यबः दयेकाः स्कूलयात बांलाःगु धिसिलाःगु बः बियाः स्कूल निर्माण थेंज्याःगु गति लाःगु ज्या याना क्यने फइ । ६. सुचुपिचु यायेगु विद्यार्थीपिंसं थः द्यनेगु कोठा सफा यायेमाः, सुचुकुचु यायेमाः । थःगु कक्षा क्वथा नं सुचुपिचु यानाः तयेगुलि फुक्क विद्यार्थीपिनिगु मंकाः कुतः जुइमाः । कक्षा क्वथाया नापनापं स्कूल व स्कूलया लागाय् सरसफाई यायेगुया पहल जुइमाल । छेँय् नं थःगु कोठा नापं छेँ कःसि सफा यायेगुलि ग्वाहालि यायेगुलि नेतृत्व याये माल । लय् छकः जकसां, खुलाय् छकः जूसां, लाछिइ, मंकाः थासय्, देगः दुथाय्, संग्रहालय क्लब लिसें, मां पुचः लिसें, वडा लिसे मिले जुयाः सफाइ कार्यक्रम यायेज्यू, यायेमाः । थथे यातकि छेँ सफा यायेगुली, स्कूल सफा यायेगुली नापं त्वाः, सार्वजनिक थाय् सरसफाइ यायेगुली नं विद्यार्थीबलय् निसें बांलाःगु नेतृत्वदायी भूमिका म्हिताः सेवा यायेगु बानि जुइ । कर्तव्यनिष्ठ नागरिक तयार जुइ, देशभक्त नागरिक तयार यायेत पहल जुजुं वनी । ७. कःसि क्यब दयेकेगु व बांलाकेगुली पहल थौकन्हय् यक्वसिथाय् छेँय् कःसि दु । कःसिइ स्वांमा, मुन्तला, सुन्तलात पिना तःगु दु । गुलिंगुलिंसिनं ज्ञानथकुंस्वां, माय्माय्चा स्वां, जर्मिन स्वां, गोदावरी स्वां, तःफ्व स्वां, चिफ्वः स्वां पिनातःगु दु । गुलिं गुलिंसिथाय्, तुलसि, न्ह्वंस्वां व मूस्वां नं पिनातःगु दु । थःगु कःसीइ पिनातःगु वनस्पति विविधता तना यंकेगु यायेगु कुतः यायेमाः । वनस्पति पिनातःगु पाखें झीसं नां सयेके ज्यू, स्वांमात जूसा छु छु स्वांमा सु सु द्यःयात पुज्याय्बलय् माः वा छाइ, स्वां पिइगु ई, स्वां ह्वइगु ई, स्वांया रंग, गुलि बांलाःगु खः, ता ईतक ह्वइगु लाकि चिइतक ह्वइगु धकाः च्वया तयेज्यू, फोटो कया तयेज्यू । भिडियो नं रिर्कड याना तयेज्यू । तरकारी अथवा केँयागु नं बांलाक खँत, छ्यलाबुला नापं, सु जःयात छु तरकारी यः, सुयात छुकियागु ल्वसा यः धयागु खँ नं च्वया तयेज्यू, क्यबयात वाउँक व न्ह्याइपुसे च्वंक दयेकेगुली, बांलाकेगुली विद्यार्थीतय्सं ब्वति कायेमाः, कःसि, क्यब, बाःमां, अजाअजिपिं लिसे मिले जुयाः दयेकेगुलि ग्वहालि यायेमाः । थज्याःगु पहल वा नेतृत्व म्हितल धाःसा बांलाई । छेँ भिंकेगुलि व बांलाकेगुलि विद्यार्थीबलय् निसें योगदान जुइ ।  ","June 17, 2020 03:52 AM"
https://nepalbhasatimes.com/38249,मेमेगु,???? ???????? अष्टमी,"न्हूगु ख्वाः, न्हूगु हे त्वाः ससःत्वाः","किपू देशय् दुहां वनेगु मूध्वाखां खवय्पाखे स्वयाः न्ह्याः वन कि किपूया न्हूबजाः थ्यनी । अनं भचा च्वय् खासीबजाः । खासी बजार जुयाः तप्यंक भचा थहां वनेवं खवय्पाखे छगू पाःचा वइ । पाःचां हे खनेदइ– आँय्पा पलिं चिनाः भौप्वाः तयातःगु प्यखा न्याखा छेँ ।                                                         हजूर, थ्वहे खः ‘ससःत्वाः’ ।  लं भचा कुहां वनेवं पार्किङ वइ । पार्किङं च्यापलाः झिपलाः ति न्यासि वनेवं छितः लसकुस यायेत दनाच्वंगु दइ ससःत्वाःया छगू तद्वाःगु ध्वाखा । ध्वाखां दुहां वनेवं जवंखवं ताःहाकःगु फः खनेदइ ।फलय् स्थानीय ज्याथजिथिपिं भजन यानाः, म्येँ हालाः न्ह्याइपुकाच्वंगु दइ । नापसं धौ, ग्वाः, परम्परागत वसःया लिसें स्वनिगःया मौलिक उत्पादनत सुकू, चाया थलबल पसःत खने दइ । उकिया नापसं परम्परागत वसः पुनाः चतांमरि, वः, यःमरि छुनाच्वंपिं मय्जुपिं खने दइ । थनं स्वत्वाथः ति थहां वनाः जवय् फस्वयेवं छि थ्यनी छगू तःधंगु मल्लकालीन लाय्कूया चकंगु चुकय् । चुकया न्ह्यःनेसं दइ छगू कलात्मक दबू । अले जवं खवं नितँ नितँ जाःगु ततःधंगु प्यंगू सतः । थ्वहे खः ससःत्वाःया मू चुक । गुगु येँ हनुमानध्वाखा लाय्कूया नासः चुक धयादिसँ वा यल लाय्कूया केशवनारायण चुक, छि अज्याःगु हे छगू मेगु चुकय् दनाच्वं थें च्वनी । थ्व न्हूगु चुकयात न्ह्याःसा छिं ‘ससः चुक’ हे धयादिसँ । येँया नासः चुक, किपूया ससः चुक ! थ्व चुकय् परम्परागत वसः पुनाः उखथुखे जुयाच्वंपिं मनूत खने दइ । यदि छि छुं नखःचखः वा जात्रापर्वबलय् थन थ्यंगु खःसा पिने छु जात्रा जुइगु खः दुने अज्याःगु हे दृश्य स्वयेदइ । गथेकि ः यःमरि पुन्हिबलय् थ्यंगु खःसा थन त्यंछिंत्यः फ्वनाच्वंगु, यःमरि दयेकाच्वंगु, भकारी पुज्यानाच्वंगु खंकेफइ । न्हय्गां जात्राबलय् थ्यंगु खःसा द्यःखः जात्रा याना हयाच्वंगु, सापारुबलय् थ्यंगु खःसा सायाः वयाच्वंगु, घ्यःचाकु संल्हूबलय् जूसा छ्यनय् चिकं तिलाः निभाः पानाच्वंगु दृश्य स्वये खनी । नां हे ससः, उकिं साक्क–भिंक ज्वरे यानातःगु नसाज्वलं ला दइगु हे जुल । सतलय् लानातःगु सुकुलिइ फ्यतुनाः छिं थःत यःगु नसात्वँसा ‘अर्डर’ यायां सवाः कयादी फइ । थुलि धायेवं छिं थुल जुइ, ‘ससःत्वाः’ किपूया छगू अज्याःगु नसाकुथिया नां खः गन छिं नेवाः वास्तु, नेवाः लकस व नेवाः परिवेशय् च्वनाः नेवाः नसाया सवाः कयादी फइ । कंक्रिटया जंगलय् तना वनाच्वंगु स्वनिगः दुने निर्माण जूगु थ्व छगू अज्याःगु कलात्मक थाय् खः गन दुहां जक वने मात्रं नं झी भावविभोर जुइ । अनया भव्यता खनाः मोहित जुइ । अनया भव्यता खनीबलय् दकलय् न्हापां नुगलय् ब्वलनीगु न्ह्यसः हे थ्व जुइ– थ्व थाय् दयेकेत लगानी ला गाक्कं याःगु दु जुइ । गुलि यात जुइ लगानी ? न्ह्यसः स्वाभाविक खः । तर थ्व थाय् दयेकेत याःगु लगानी केवल आय आर्जन यायेत जक धाःसा मखु । थ्व लगानी छगू व्यवसायिक ज्या– हस्पितालिटी व्यवसायया निंतिं खः । तर थ्व व्यवसाय नं केवल आय आर्जन यायेया निंतिं जक धाःसा मखु । लगानीया उद्देश्य नं केवल व्यवसायय् जक सीमित मखु । थुकिया परिकल्पनाकार लिसें लगानीकर्ता भाजु फिरोज सिंहया धापू दु – थुकी यानागु करोडौं तकाया लगानी देय्या हे विकासया निंतिं खः, केवल छगू व्यवसायया निंतिं जक मखु । ससःत्वाःया किपात सामाजिक सञ्जालय् व्यापक जुइवं अनया वास्तुकलायात कयाः चर्चा शुरु जूगु दु । मनूतय्सं थुकिया परिकल्पनाकार सु जुइ धकाः न्यनेगु नं याना हःगु दु । तर थुकिया परिकल्पना यानादीम्ह भाजु फिरोज धाःसा सुं प्राविधिक मनू मखुसें संगीत ख्यलय् नांजाःम्ह व्यक्तित्व खः । व नं सामान्य मखु, संगीतया निगू एल्बम हे पिहां वयेधुंकूम्ह । वय्कः नांजाःगु सांगीतिक कम्पनी सम्झना अडियो भिडियोया संचालक नं खः । थुकिया अतिरिक्त छगू दशक न्ह्यवंनिसें हस्पितालिटी व्यवसाय याना वयाच्वनादीम्ह वय्कलं किपुलिइ चायेकादीगु ससः रेष्ट्रो म्हो इलय् हे लोकंह्वाःगु सफल व्यवसाय खः । नापं सामाजिक सेवाय् नं वय्कः न्ह्यःने दी । अबु मदयाः अनाथ जूपिं मस्तय्त ग्वाहालि यायेगु ताः तयाः वय्कलं छुं ई न्ह्यः तिनि छगू संस्था चायेकादीगु दु ‘बाः फाउण्डेशन’ । बाः फाउण्डेशन नं सामाजिक सेवाया छगू मौलिक कुतः खः । ‘ससःत्वाः’या सञ्चालन बारे वय्कःया धापू दु, ‘थ्व परिकल्पना छगू रेष्टुरेन्ट चले यायेगु निंतिं जक मखु, थ्व ला देय्या विकासय् हे तिबः बीगु उद्देश्य तयाः यानागु ज्या खः ।’ ‘गथे यानाः ?’ वय्कलं कनादी, ‘हस्पितालिटी व्यवसाय धकाः जिमिसं थन वइपिं पाहाँपिंत नकेत्वंके जक यानाः लय्तायकेत्यनागु मदु । थ्व थाय्या माध्यमं झीगु परम्परागत सीप, झीगु मौलिक उत्पादन व झीगु तजिलजियात समेत प्रवद्र्धन यानाच्वनागु दु ।’ दसु कथं ससःत्वाःया भौतिक निर्माणयात हे स्वये । थ्व दयेकेत करिब निदँ ति बित । थ्व निदँतक सत्याम्हेसिनं ज्या यात । ज्या याःपिं नं सकलें थःगु मौलिक सीप दुपिं दँकःमि, सिँकःमित जक । देय्न्यंकं सिमेन्ट, डण्डी छ्यलाः निर्माण जुयाच्वंगु कारणं थज्याःगु परम्परागत ज्याया सीप दुपिनिगु सीप हे तनावनीगु अवस्थाय् थ्यनाच्वंगु दु । थज्याःगु अवस्थाय् ससःत्वालय् परम्परागत छेँ दयेकेज्यां उमिगु सीप छक्वः हाकनं छ्यले खन । थनया हलंज्वलं स्वयादिसँ । थन गुलि नं हलंज्वलं छ्यलाच्वंगु दु, अप्वः धयाथें झीगु हे देशय् उत्पादन जुइगु, व नं स्थानीय उत्पादन छ्यलाच्वनागु दु । गथेकि सुकू, चकति, स्वंमा, धम्प, ग्वम्प, अन्ति, सलिं, कँय्या देय्मा । छाय्पाया निंतिं तयातःगु दलू मत, न्हाय्कं तयेगु फ्रेम तकं फुक्कं स्थानीय उत्पादन । ‘जिमिसं थन छ्यलागु सुकू फुक्क हे थसिइ थानाहःगु खः । थसिइ सुकू थाइपिं निसःम्हेसित नियमित ज्या दइकथं सुकू थाके बियागु खः’ भाजु फिरोजं कनादी । थन ज्या याइपिं सछिं मल्याक कर्मचारीतय् निंतिं नं परम्परागत वसः हे ‘ड्रेस कोड’ कथं तयेत्यंगु दु । थुकिं नं स्थानीय लं सुइपिंत ज्या दइगु जुल । नसात्वँसाया लागिं मालीगु ज्वलं नं स्थानीय हे जुल । छेँय् च्वनीपिं स्थानीय मिसातय्त नसाज्वलं ज्वरे यायेगु भाला लाःगु दु । उलि जक मखु छेँय् च्वनाः लप्ते सुइगु, थ्वँ अय्लाः कायेगु ज्या नं उमित हे बियागु दु । थुकिं यानाः स्थानीय मनूतय्त स्थानीय सीप छ्यलाः स्थानीय उत्पादन यायेगु ज्या थुकिं चूलायेत्यंगु जुल । ससःत्वालय् दुहां वयेसातं जवय्खवय् च्वंगु फलय् तयातइगु पसः नं अप्वः धयाथें स्थानीय उत्पादन मीगु केन्द्र जुइ । थन दुहां वइपिंसं लुमन्ति चिं कथं थुपिं ज्वलंत न्याना यंकेफइ । थ्व ज्यां नं स्थानीय सीप व उत्पादनयात हे तिबः जुइ । थन च्वंगु दबुलिइ नं नेपाःया हे मौलिक संगीत थ्वयाच्वंगु दइ । थ्व परम्परागत संगीतयात प्रवद्र्धन याइगु मेगु पलाः जुल । ‘जिमिगु मू उद्देश्य धयागु नेपाःया थःगु हे मौलिक तजिलजि, कला, सीप, संगीतया प्रवद्र्धन यानाः पर्यटक सालेगु खः । स्थानीय सीप व कलाय् आधारित रोजगारी सिर्जनां देय्या अर्थतन्त्रय् समेत तिबः जू वनी’ वय्कलं धयादी । फिरोजया खँ न्यनेबलय् ससःत्वालं छुं मनूतय्त रोजगारी ला बी, स्थानीय उत्पादनया प्रवद्र्धन नं याइ तर देय्या विकासय् हे गुलि योगदान याइ ले धयागु जिज्ञासा जुइफु । थ्व जिज्ञासाय् फिरोजया धापू दु, ‘थ्व ला सुरुवात जक खः । नेपाःया पर्यटन विकासय् झीगु तजिलजि, कला, संस्कृति तसकं महत्वपूर्ण अंग खः धकाः क्यनेगु छगू नमूना जक थ्व खः । जिमिगु लक्ष्य धयागु नेपाःया मेमेगु थासय् नं थज्याःगु हे त्वाः दयेका यंकेगु खः । न्यादँया दुने नेपाःया न्यागू थासय् थज्याःगु त्वाः दयेकेगु जिगु परिकल्पना दु । त्वाः जक मखु अझ ‘ससःगां’ हे दयेका यंकेगु तकया सोच यानाच्वनागु दु ।’ ससःत्वाः वास्तवय् वय्कः खँ जक ल्हाइम्ह मखु ज्या नं याइम्ह खः धकाः क्यनेगु छगू नमूना जक खः । ‘ध्यबा जक कमे यायेगु खःसा ला जग्गा प्लटिङ यानाः छेँ दनाः मिल धाःसा तुरुन्त हे कमे जुइ, थन करोडौं लगानी यानाच्वनेमाःगु आवश्यक हे मदु’ वय्कलं धयादी, ‘तर जिपिं ध्यबा जक कमे यायेत लगानी यानाच्वनापिं मखु ।’ भौतिक निर्माणया ज्या अझ पूमवंनिगुलिं ‘ससःत्वाः’ नं पूवंक सञ्चालनय् वःगु मदुनि, अय्नं बुलुहुँ पाहांपिं धाःसा वयेगु क्रम शुरु जुइधुंकल । लछि निला ति लिपा औपचारिक रुपं हे ससःत्वाः सकस्यां लागिं खुल्ला जुइ । ससःत्वाःया थ्व लुखां पाहांपिं जक मखु, झीगु कला व सीपया बः कयाः देय्या समृद्धि समेत दुहां वल धाःसा व झी सकस्यां लागिं गौरवया हे विषय जुइ ।  ","February 05, 2021 05:15 AM"
https://nepalbhasatimes.com/37265,मेमेगु,???? ???????? पुन्हि,हिराया ब्यापारया हिरा,"आरबी डाइमण्ड व रमेश महर्जन । थ्व निता नां न्ह्यब्वयेबलय् सकसिनं याउँक हे धाइ– हिरा व हिरा ब्यापारी । भाजु रमेश महर्जनाया नां कायेबलय् मेमेगु नं यक्व विशेषण वइ, गथेकि– समाजसेवी, भाषाप्रेमी, राजनीतिक नेता, मिडिया सञ्चालक । थथे थीथी विशेषणं म्हसीकेबलय् यक्वस्यां मसिइफु कि छगू इलय् वय्कः छम्ह साधारण किसान नं खः । न्हियान्हिथं बुँज्या यानाः नइम्ह छम्ह साधारण किसानया काय्मचा खः ।                                                         न्हियान्हिथं बुँज्या यानाः नयेमाःम्ह छम्ह सामान्य ज्यापुया काय्मचा, छम्ह साधारण किसान थौं नेपाःया हे पायोनियर हिरा ब्यापारी जुइधुंकूगु दु । साधारण किसानं हिरा ब्यापार तकया वय्कःया यात्रा म्हो प्रेरणादायी खँ मखु । वय्कलं थ्व यात्राया निंतिं यक्व कठीन संघर्ष, परिश्रम, मेहनत याःगु दु । वय्कःया थ्व संघर्षया बाखनं सफल व्यवसायी जुइ न्ह्याःम्ह न्ह्याम्हेसितं प्रेरित याइ । तर वय्कलं यानादीगु कठीन संघर्ष, मेहनतया बाखनय् जक वय्कःया प्रेरणादायी व्यक्तित्व सीमित मदु । छम्ह सफल ब्यापारी जुइधुंकाः नं झीगु समाज, अझ धाये नेवाः समुदाययात व्यापार व्यवसायय् च्वन्ह्याकेमाः धकाः वय्कलं आः नं याना वयाच्वनादीगु कुतलं अझ झीत प्रेरित याइ, थ्व पक्का दु । भाजु महर्जनं ल्याय्म्ह पुस्तायात च्वन्ह्याकेगु निंतिं थौंकन्हय् याना वयाच्वंगु ज्याया चर्चा याये न्ह्यः वय्कलं थःत सफल व्यवसायी कथं थने हयेत यानादीगु संघर्ष व मेहनतया आगं निं छकः चायेके । न्हियान्हिथं बुँज्या याना जुइमाःगु यल देय्या छगू सामान्य किसान परिवारय् सन् १९६४ स प्यम्ह दाजुकिजाय् माइलाम्ह काय कथं बूम्ह खः – रमेश महर्जन । थौंकन्हय् गथे ल्याय्म्हत ध्यबा कमे यायेत वैदेशिक रोजगारीइ वनी, अथेहे वय्कः नं थःगु ल्याय्म्ह वैशय् वैदेशिक रोजगारय् वनेमाल । बुँज्या यायेगु बाहेक ल्हातय् छुं सीप मदुम्ह वय्कः घरेलु ज्यामि कथं हंगकंग थ्यन । वय्कःया ससःअबु, ससःदाजु न्हापा हे छम्ह हिरा व्यापारीया छेँय् घरेलु सहयोगी कथं ज्या यानाच्वंगु, वय्कःपिंसं हे रमेशयात नं हंगकंगय् सःतल । छुं नं ज्या तःधं–चीधं मधाइपिं वय्कःपिंसं छँेज्याय् ग्वाहालि यायेगु ज्या नं इमान्दारीपूर्वक यानादिल । उकिं हिरा व्यापारीया छेँजःपिं वय्कःपिं खनाः लय्ताः । लिपा बुलुहुँ वय्कःपिंत थःपिनि व्यापार व्यवसाय सम्बन्धी ज्याखँया जिम्मा नं बीगु याना हल । थ्वहे ज्या यायां वंबलय् छन्हु वय्कलं हिरा साहुयात थः नं हिरा सम्बन्धी ज्या यायेगु इच्छा दु धकाः इनाप यानादिल । ज्याप्रति वय्कःया लगनशीलता, मेहनत व इमान्दारिता खनाः भारतीय हिरा साहुनं वय्कःयात नं हिरा जाँच यायेगु, कटिङ यायेगु, प्राइसिङ यायेगु ज्या सयेकेत बम्बइलय् तालिम कायेके छ्वल । हिरासाहुयाथाय् ज्या यानाच्वंम्ह जूगुलिं वय्कःयाके हिरा सम्बन्धी भचा भचा ज्ञान ला दुगु हे जुयाच्वन, अथे जूबलय् मेपिंसं न्यादँ खुदँ बिकाः सयेकीगु ज्या वय्कलं खुलां हे सयेकादिल । तालिम कायेधुंकाः वय्कः हाकनं हंगकंग लिहां झाल । थःगु ल्हातय् सीप दयेधुंकाः थन वय्कःया ‘स्टाय्टस’य् नं हे हिउपाः वल । न्हापा छेँज्याया निंतिं ग्वाहालिमि जुयाच्वंम्ह वय्कः आः ‘सेल्सम्यान’ जुल । हिरा मिमिउँ वय्कलं थःगु सीपयात नं हिरा थें हे जल्ल थीकेगु यानादिल । थ्वहे झ्वलय् सन् १९९५ य् वय्कः बिदा कयाः छुं ईया निंतिं नेपाः लिहां झाल । थ्व ई हे वय्कःया जीवनय् टर्निङ प्वाइन्ट जुया बिल, अले वय्कःया परीक्षणया ई नं थनंनिसें हे सुरु जुल । नेपाः च्वनाजःछि वय्कलं नेपालय् हिराया व्यापार गुकथं जुयाच्वंगु दु धयागु अध्ययन यानादिल । नेपालय् हिराया कारोबार यानाच्वंपिं फुक्क धइथें साहुतय्त नापलानादिल । उबलय् वय्कलं खंकादिल, नेपालय् हिराया व्यापार परम्परागत ल्याखं जक जुयाच्वंगु दु । हिरा सम्बन्धी तालिम हे कयाः सुनां ज्या यानाच्वंगु मदु । थन हिरा न्याये–मी यायेगुलिइ थुलि उलि भाः धयागु हे मदु, न्ह्याम्हेस्यां न्ह्याक्व नं कायेत स्वइगु । अथे जूबलय् वय्कलं नेपालय् नं हिरा व्यापार यायेफइगु सम्भावना खंकादिल । वय्कः हंगकंगय् च्वनाः ज्या यानादीसां मन धाःसा न्ह्याबलें नेपालय् । नेपालय् च्वनाः नं व्यापार यायेफइगु खनेदयेवं हंगकंगय् ज्या यानाच्वनादीपिं वय्कःया ससःदाजु व वय्कलं नेपालय् हे व्यापार यायेगु क्वःछिनादिल । अले छन्हु साहुयाथाय् वनाः रमेशजुं थःत नेपालय् हे लिहां वनेगु अनुमति फ्वन । तर हिरासाहु माने मजू । हिरासाहुनं वय्कःयात थःपिनि व्यवसायया निंतिं हे तालिम बीकेछ्वयागु, अथे जूगुलिं नेपालय् वने दइमखु धाल । वय्कःयात हंगकंग वा अमेरिका गन न्ह्याः अनया ब्यापार स्वयेगु, छेँजःपिंत नं थः च्वनाथाय् हे सःते दइगु व धाक्व तलब बीगु ‘अफर’ यात । तर वय्कः माने जुयामदी । अथे जूबलय् साहुं लछिया निंतिं नेपाः छ्वयेगु, लछि लिपा हंगकंग लिहां मवल धाःसा हंगकंगय् दुहां वयेमजीक भिसा सस्पेन्स यानाबीगु ख्याच्वः बिल । तर वय्कः थःगु लक्ष्यय् दृढ जुयादीधुंकल, उकिं अज्याःगु ख्याच्वःयात ध्याकुनय् तयाः वय्कः नेपाः लिहां झाल । सन् १९९६ य् वय्कः नेपाः लिहां झाल । उबलय् नेपालय् परम्परागत लुँ–वहया तिसा बाहेक हिराया तिसा तीगु धयागु खास हे चलन मदु । थःत याउँक चूलाःवयेत्यंगु सुख–सुविधा त्वःताः नेपालय् हे व्यवसाय याये धकाः वःम्ह वय्कःयात दकलय् तःधंगु हाथ्या हे मनूतय्त हिराया बारे खँ थुइकाः बजाः दयेकेगु जुल । नेपाःया तिसा दयेकीपिंसं हे हिराया बारे बांलाक मसिउसा सर्वसाधारणं सीगु ला खँ हे मजुल । थज्याःथाय् बजाः दयेकेमाःगु, थ्व सामान्य चुनौतिया खँ ला ख हे मखुत । धाइ नि– गन च्वंपिंसं लाकां हे न्ह्याइमखु, उगु थासय् लाकांया बजाः झन बांलाइ । थ्व खँ वय्कलं नं बांलाक हे थू । थन च्वंपिंसं हिराया बारे बांलाक मसिउ, यदि सिल धाःसा थन हे बांलाःगु बजाः दइ । थुकिया निंतिं यायेमाःगु धयागु हे हिराया महत्वबारे थुइकेगु व इमान्दारीपूर्वक ज्या यायेगु । थ्व हे मन्त्र ज्वनाः वय्कः स्वनिगःया तिसा पसःपसःचाःहिउ जुल, स्वनिगःया साहुमहाजनतय्थाय् वनाः हिराया महत्व थुइकादिल । थन यक्वस्यां हिराया मू धयागु ‘चाहेको मोल’ धयागु जक सिउ, लुँ वहया थें अन्तर्राष्ट्रिय रुपं स्ट्यान्डर्ड भाः दु धयागु हे मसिउ । अथे जूगुलिं हिरा न्यानाः लबः दइमखु धयागु विश्वास । वय्कलं दकलय् न्हापां थ्व हे भ्रमयात चिइकादिल, हिराया भाः थहां वनीगु बाहेक कुहां वनीमखु धयागु थुइकाबिल । थुकिया लिसें वय्कःपिंसं मेगु छगू ज्या यानादिल– ‘शतप्रतिशत क्यासब्याक ग्यारेन्टी’ । हिराया भाः थहां वनेगु बाहेक कुहां वनीगु जुइमखु धयागु बांलाक सिउगुलिं वय्कःयात क्यासब्याक ग्यारेन्टी बीत थाकु मजुल । थ्व ‘स्किमं’ मनूतय्त हिराय् आकर्षण ला यात, तर बजारय् तिके जुइत सकस्यां विश्वास याइगु जुइमाः । अले जक बजारय् तिके जुया च्वनेफइ । वय्कलं धयादी, ‘जिमिसं गबलें नं जिमिके हिरा न्याइम्हेसित छम्ह ग्राहक धकाः जक बिचाः मयाना । बांलाःगु ज्या यात धाःसा न्ह्याबलें झीथाय् हे वइ धयागु तायेका । उकिं क्वालिटी, सर्भिसय् तसकं ध्यान बियाः ज्या याना ।’ थ्व हे इमान्दारितां बजारय् कुहां वःगु न्याला खुला दुने हे बजारय् विश्वास बीत सफल जुल । अले सन् १९९६ या अन्तपाखे हे चायेकादिल– आरबी डाइमण्ड । थ्वहे झ्वलय् पिनेयागु उत्पादनं जक ग्राहकयात विश्वास बीफइमखु धयागु जुल । पिनेयागु उत्पादनय् छुं भचा समस्या नं खने दयावल, अथे जूबलय् कच्चा हिरा हयाः थःपिंसं हे तिसा उत्पादन यायेगु नं सुरु यानादिल । थुकिं हे बुलुहुँ तःधंगु उद्यम व ब्यापारया रुप कयायंकल । थ्व ला जुल वय्कलं हिराया ब्यापारय् यानादीगु सफल यात्रा । तर थुलि जुइवं वय्कःया पलाः मदिउ । हिराया ब्यापारय् अन्तर्राष्ट्रिय अनुभव दुम्ह वय्कलं बांलाक हे सिउ कि नेपाःया तिसा नं अन्तर्राष्ट्रिय बजारय् यंके फइ । तर थुकिया निंतिं नेपालय् तिसा बजाःया निंतिं छुं सरकारी नीति हे मदु । नेपाःया परम्परागत तिसायात फ्युजन यानाः, परम्परागत रुपं हे दयेकाः नं अन्तर्राष्ट्रिय बजारय् यंकेफइ धयागु खँया लबिङ्ग वय्कलं सरकारी तहलय् मन्त्री, सचिवपिंत यायेगु सुरु यानादिल । थ्व हे झ्वलय् थःगु नेतृत्वय् नेपाल रत्न तथा आभुषण संघ चायेकाः नेपालय् हिरा, लुँ वहया ब्यापार यानाच्वंपिंत संगठित यायेगु ज्या यानादिल । नेपालय् अन्तर्राष्ट्रिय जेम एण्ड ज्वेलरी एक्स्पो यानादिल । उलि जक मखु सर्वोच्च शिखर सगरमाथाया आधारशिविर कालापत्थरय् वनाः अन्तर्राष्ट्रियस्तरया हिराया तिसाज्वलंया फेशन शो यानादिल । थुकिं नेपाःया तिसा उत्पादनय् अन्तर्राष्ट्रियस्तरं ध्यान सालेत ताःलात । थांैकन्हय् वय्कः नेपाःया थीथी खानीं पिहां वःगु पत्थरयात नेपालय् हे शुद्धीकरण यानाः जेम्सया रुपय् उत्पादन यायेमाः धयागु ज्याय् लगे जुयाच्वनादीगु दु । वय्कलं धयादी,‘झीथाय्या खानी पिहां वःगु पत्थरयात अथें मीबलय् किलोया द्वःछि निद्वः वइ जुइ, तर उकियात रिफाइन यानाः जेम्सया रुपय् हये फत धाःसा ग्रामया हे न्याद्वः झिद्वः कायेफइ, लिसें नेपालय् रोजगारी नं यक्व चूलाइ ।’ नच्चागु वैंशय् वैदेशिक रोजगार वनेमाःसां ३२ दँया उमेरय् हे नेपाः लिहां वयाः थन हे ब्यापार ताःलाकेत सफल वय्कलं धयादी, ‘नेपालय् ज्याया कमी मदु, मात्र सीप दयेकेमाः ।’ नेपाःया यक्व ल्याय्म्हत विदेश वनाः दुःख सिउ वनाच्वंगु, तर नेपालय् धाःसा विदेशीत वयाः कमे यानाच्वंगु खँय् वय्कःया नं नुगः क्वतुं । वय्कलं धयादी, ‘हिरा सम्बन्धी खुलाया तालिम काल धाःसा नेपालय् हे लय् ५०–६० हजार कमे यायेफइगु ज्या दु । तर नेपालय् सृजनाया भाः मदु, अथे जूगुलिं निगूगु पुस्ता विदेश पलायन जुयाच्वंगु दु ।’ नेपाःया ल्याय्म्ह पुस्तायात हिराया ज्याय् सीप विकास यायेगु निंतिं वय्कःपिंसं थन हे हिरा कटिङ्ग यायेगु निसें हिरा सम्बन्धी थीथी तालिम बिइगु नं याना वयाच्वंगु दु । थौंकन्हय् नेपाल संवत् राष्ट्रिय न्हूदँ समारोह समिति ११४१ या नायः समेत जुया च्वनादीम्ह वय्कः नेवाःत बुलुहुँ थःगु व्यापार व्यवसायं पलायन जुजुं वनाच्वंगु खँय् नं उलि हे चिन्तित दु । नेवाःतय्त ब्यापारय् हाकनं पुनस्र्थापित यायेमाः धयागु मान्यता ज्वनाः नं वय्कः न्ह्याः वनाच्वनादीगु दु । थौंकन्हय् चिचीधंगु लगानीं छुं नं ज्या यायेत थाकुगु वाःचायेकाः वय्कःपिं तःधंगु लगानी मुंकाः ज्या यायेगु ताः तयाः ‘लगानी ग्रुप’ हे दयेकाः नं न्ह्याः वनाच्वनादीगु दु । थ्व पुचलय् मुक्कं नेवाःत हे जक च्वनाः ज्या यायेगु खँ वय्कलं धयादी । नेवाः समुदाययात च्वन्ह्याकेगु निंतिं वय्कलं यानाच्वंगु कुतलय् छगू न्ह्यथनेबहःगु ज्या धयागु वय्कःया नेतृत्वय् यलया पिलाछेँय् दयेकाच्वंगु एकीकृत नेवाः वस्ती नं खः । वय्कलं हे स्थापना यानादीगु माया फाउन्डेशन मार्फत यलया पिलाछेँय् २०७२ सालया तःभुखाचं स्यंगु पुलांगु दक्व छेँ थुनाः एकीकृत रुपं नेवाः बस्ती दयेकेगु ज्या जुयाच्वंगु दु । थौंकन्हय् थ्व ज्या ५० प्रतिशत पूवनेधुंकूगु दु । छुं समस्या दुगुलिं दथुइ भचा ज्या ढिला जूगु खःसां आः हाकनं धमाधम ज्या न्ह्यानाच्वंगु खँ वय्कलं कनादी । ‘छन्हु निन्हु न्ह्यः जक थनया छुं दाजुकिजापिंसं थःपिनिगु चिचीकूगु जग्गाय् अलग अलग छेँ मदँसें छगू हे यानाः दनेगु व थ्रीस्टार स्टाय्ण्डर्डया होटल दयेकेगु खँ जूगु दु’ वय्कलं कनादिल । नेपाल मण्डल टेलिभिजनया अध्यक्ष जुयाच्वनादीम्ह वय्कः नेवाःतय्गु छगू बल्लाःगु मिडिया दयेकेगु निंतिं नं सक्रिय जुया च्वनादीगु दु । छम्ह ज्यापुया कायमचा थौं थःगु हे लगन, मेहनत, परिश्रमं नेपाःया हे पायोनियर हिरा ब्यापारी जुयाच्वनादीगु दु । करोडौंया कारोबार यानाच्वनाः नं थःगु समुदाय, थःगु भाय्, संस्कृतिया संरक्षणय् वय्कलं उति हे नुगः क्वसायेकाः ज्या यानादीगु दु । उकिं हे थुगुसी ज्यापु दिवसया लसताय् वय्कःयात ज्यापु विकास संस्कृति कोषपाखें ‘ज्यापु रत्न’ उपाधीं छाय्पिउगु दु ।  ","December 30, 2020 08:03 AM"
https://nepalbhasatimes.com/36371,मेमेगु,???? ???????  चतुर्दशी,बेलायतय् रञ्जना लिपि स्यनाज्या,"“छ छम्ह नेवाः जुया नं लिपि सयेके म्वाः ला ? गैर नेवाःतय्सं लिपि सयेका सिरपा त्याकाच्वंगु दु ।” १५ दँ न्ह्यः पब्लिक युथ क्याम्पसय् बि.बि.एस. ब्वनाच्वनागु इलय् छम्ह दाइ शोभित श्रेष्ठं जितः न्यनादीगु न्ह्यसः खः थ्व । न्ह्यसः न्यनाः थःत खनाः थः भचा मछासे च्वन । जिं लिसः बिइमफुत । वय्कःया न्ह्यसः पायछि जू । जि नेवाःया म्ह्याय्मचा जुयाः नं जि लिपि मसः । गैर नेवाःतय्सं लिपि सयेकूगु जक मखु, बांलाक सयेकाः सिरपा तकं त्याकाच्वन । जि ला झँ नेवाःया म्ह्याय् मचा, जिं नेवाःतय्गु लिपि सयेकेगु झँ अनिवार्य जूगु जिं तायेका । पब्लिक युथ क्याम्पसय् दुगु स“झ्याः साहित्य पालाःनं थीथी कथंया ज्याझ्वः न्ह्याकीगु सिइकाः सँझ्याः साहित्य पालाः लिसे लिपि सयेकेत स्वापू तया । मोहनी व स्वन्तिया दथुइ झिन्यान्हु भाजु शशी प्रजापति व मेमेपिं स्वयंसेवक दाइपिंसं स्यं कथं रञ्जना लिपि सयेबेलायतय् रञ्जना लिपि स्यनाज्या काः ल्यू सिरपा त्याकेत ताःलात । मेगु लिपि नं सयेका कायेत प्रोत्साहित जुल । मेगु दँ प्रचलित लिपि सयेका । थ्व पालय् न्हाप सिरपा त्याकेत ताःलात । रञ्जना लिपि सयेके धुंकागु जूगुलिं प्रचलित लिपि सयेकेत थाकु मजुल । लिपि सयेका च्वनागु ई सिकः हे न्ह्यइपुगु ई खः । थःथम्हः छम्ह चित्रकार जूगु वाःचायेका । गुलि च्वल उलिय् च्वय् जक यइगु । चान्हय् जूगु हे मचा । छता अमल थें ।                                                         निता लिपि सयेके धुंकाः मेगु नेपाल लिपि सयेकेगु इच्छा दयां नं सँझ्याः साहित्य पालाः नं निता जक लिपि स्यनिगु जूगुलिं मेता लिपि सयेका कायेगु इच्छा पूवंके मफुत । अथे जूसां तबिनं स“झ् याः साहित्य पालाःया छम्हः दुजः जुया न्हूपिं सयेकामिपिंत स्वयंसेवक जुयाः स्यनेगु ह्वताः चूलात । थःत अतिकं यःगु आखः, हलिमय् बांलाःगु आखः मध्यय् छगू आखः स्यने दयाः ब्यागलं कथंया लुधंति जुल । निदँ न्ह्यः १७ मार्च २०१८ य् थन लण्डनय् हलिं नेवाः दबू युकेया ग्वसालय् जूगु रञ्जना लिपि स्यनेज्याया छुं छुं किपात फेसबुकय् खनाः हाकनं स्वयंसेवक जुयाः लिपि स्यनेगु मति वल । भाजु संयुक्त श्रेष्ठजु नाप स्वापु तया, वय्कः पासा पुचः गुथि युकेया न्हूगु ज्यासना पुचः स्वने त्यनागु व उकी जितः तजिलजि छ्याञ्जे जुयाः लिपि स्यनेत इनाप यानादिल । “ढुंगा खोज्दा देउता मिल्नु” थुकियात हे धाइगु जुइ । जि यक्वः लय्ताल । अथे जूसां न्यादँया निम्ह मस्त त्वःताः पासा पुचः गुथिया ज्याझ्वलय् ब्वति काःवनेत पलाः धाःसा मन्ह्याः । पक्का नं छम्ह मनू छुं नं ज्याय् ताःलायेत वयागु छेँजःया तिबः दयेमाः । थ्व हे तिबः दयाः जिं जिगु पलाः न्ह्याका । पासा पुचः गुथि जिगु निंतिं मेगु सँझ्याः साहित्य पालाः जुयाबिल । सँझ्याः साहित्य पालाखय् ज्यासना पुचःया दुजः जुयाः थीथी ज्याझ्वः जूबलय् ग्वसाः खलः जुयाः ज्या याना । तर यक्व मनूतय्गु न्ह्यःने नवायेगु बानी धाःसा मदु। बिचाः याना, “स्वयंसेवक जुयाः मखु गुरु जुयाः न्ह्यःने दना स्यने मालिबलय् जिं थःगु ज्या बांलाक पुवंकेजकं फइ ला ?” हाकनं ‘माःमाल् थें जुइ’ धकाः मन त्याका । २०१८ अगष्टया पासा पुचः गुथिया दँ मुँज्याय् न्हूगु ज्यासना पुचः क्वःजित । व नापनापं बाःछि लिपा कीर्तिपुर संकिपाया च्यारिटि शो यायेगु व उबलय् रञ्जना लिपिया न्हापांगु ज्या कथं दुजःपिनिगु नां रञ्जना लिपिं सफूचिंखय् च्वया मिइगु क्वःजित । आखः म्हमस्यूसां थःगु लिपियात मतिना तयाः ८० म्ह दुजःपिंसं थःगु नां दूगु सफूचिं न्यानाः जिमित अझ बांलाक ज्या यायेत हःपा बियादिल । वयां लिपा जिगु न्हापांगु लिपि कार्यशाला, न्ह्यःने वनाः गुरु जुयाः नवायेगु न्हि ९ मार्च २०१९ कुन्हु क्वःजित । धायेत ला माःमाः थें जुइ धया, तर छवाः न्ह्यवंनिसें मन धुक धुक जुल । छु जुइ, गथे जुइ, सयेकामिपिंसं गथे तायेकि आदि इत्यादि खँ मनय् लुया हे च्वन । आतक क्वकालिपिंत जक स्वयंसेवक जुयाः स्यना च्वनाम्ह जिं आः थसिबें थकालि, थःथःगु क्षेत्रय् निपूर्ण दुजःपिंत स्यनेत्यनागु जुल । थ्व ग्याःचिकु लिसेलिसें छगू मेगु कथंया लय्ताः नं दया हे च्वन । जिं सःगु विद्या मेपिंत नं सयेका बिइगु लय्ताः । लण्डन थेंज्याःगु व्यस्त शहरय् च्वनाः नं इलं लाकाः एस.ओ.ए.एस. लण्डन हलिं ब्वनेकुथिया सयेकामि व पासा पुचः गुथिया प्यदँ निसें ५० दँया दुजःत यानाः मुक्कं ३० म्ह दुजःपिंसं रञ्जना लिपि कार्यशालाय् ब्वति कयादिल । थ्व कार्यशाला पासा पुचः गुथि लण्डन व एस. ओ. ए. एस. नेवाः भाय् समाज जानाः एस. ओ.ए. एस. लण्डन हलिं ब्वनेकुथिइ न्ह्याकूगु खःसा नायः भाजु संयुक्त श्रेष्ठ व जि जानाः स्यनागु जुल । १५ न्हु तक स्यनेमाःगु विद्या ३-४ घौ दुने स्यने माःगुलिं माःगु जक स्यने फत । मां आखः, बाः आखः, कुताक्षरया लिसेलिसें थःथःगु नां च्वयेगु स्यना । थ्व सिबें अप्वः मेगु कार्यशालाय् स्यनेगु बचं बिया । सयेकामिपिनिगु लिपि सयेकेगु कुतः खनाः जिपिं लयेताल । बेलायत व मेमेगु देय् गन नेवाःतय्सं नेपालभाषा मल्हाःगु वा ल्हाये त्वःते धुंकूगु थासय् रञ्जना लिपि वा मेमेगु नेपाल लिपि म्वाका तयेगु छगू हाथ्या खः । न थन रञ्जना लिपियात स्कुलया कोर्स सफुलिइ तये जिल न नेपालभाषां ब्वंके जिल । लण्डन कचा लिपा १७ मार्च २०१९ य् अल्दरशत कचा, फार्नबरोय् लिपि कक्षा काःवनेगु ग्वसाः ग्वल । अल्दरशतय् वं जक वनेत जि च्वंच्वनागु थासं निघौ व लिहां वयेत निघौ माःगु खः । न्हिछि हे बीगु जूसां थाकु मचासे जि अन वना । न्हापा लाकः १५ म्ह जक दइ धकाः न्यनागु जुल । तर अन थ्यंबलय् २८ म्ह दुजःपिं ब्वति कायेत झाल । अल्दरशतय् नं थःगु लिपिप्रति उलि हे उत्सुकता दुजःपिंसं क्यनादिल, लिपि जक मखु थःगु भाय् नेपालभाषा नं सयेकेगु इच्छा प्वंकादिल । सयेकामिपिनिगु पुचलय् ल्याय्म्हपिं व मिसापिनिगु ब्वति ल्याः अप्वः खनेदुगु जुल । अनं लिपा लण्डन कचां १२ मे २०१९ य् रेडिब कचाय् लिपि कक्षा काःवनेगु ग्वसाः ग्वल । रेडिब कचा वनेत नं जिगु थासं निसें अल्दरशत वनेगुति अथे धयागु निघौ हे माःगु जुल । थन २५ म्ह दुजःपिंसं ब्वति कयादीगु खः । सयेकामिपिनिगु पुचलय् मस्तनिसें ६० दँ पुलेधुंकूपिं दुजःपिं खना । दुजःपिंसं “विद्या सयेकेत उमेरं पनि मखु” धाःगु खँया दसु बियादीगु थें ताल । कोविड १९ नं यानाः बेलायतय् ग्याःचिकु ब्वलसेंलि मार्च निसें लकडाउन जुल । उबले निसें पासा पुचः गुथि यु.के. लण्डनं हजू (फेस टु फेस) छुं नं किसिमया ज्याझ्वः न्ह्याके मफुत । सहलह कथं अनलाइनं रञ्जना लिपि कार्यशाला न्हिनेसिया ई ४-५, १९ अप्रिल आइतवाः निसें वाःपतिकं न्ह्याकेगु क्वःछित । कोविड १९ य् छेँ च्वनाच्वनेबलय् सकल दिक्क चायाच्वंगु व थ्व ईयात बांलाःगु ज्याय् छ्यलेगु कथं लिपि कक्षा न्ह्याइगु जुल । हजू (फेस टु फेस) लिपि स्यनेगु व अनलाइनं स्यनेगु पक्का नं पाः । अनलाइन लिपि स्यनेगु न्हिकुन्हु हाकनं न्हापा थें नर्भस जुल । जीवनय् गुबलें मयानागु ज्या जूगुलिं जुइ गुकथं ज्याझ्वः न्ह्याकेगु व उकीया लिच्वः गथे वइ थ्व बिचाः वया हे च्वन । ग्वःम्ह दुजःपिंसं ब्वति कयादी, थ्व ज्याझ्वः सुथां लाइ कि मलाइ जिमिसं धाये मफु । तर नं थःथःगु थासं कुतः याना । कोविड १९ या इलय् थःपिंसं धाःगु च्वसाः छेँय् मदयफूगु तायेकाः पेन, सिसा कलम, मार्कर, पँया च्वसा, हाइलाइतर, ह्यंग्वाः, पेन्ट ब्रश, क्रेयन आदि छ्यलाः च्वये जिइक जिमिसं लिपि स्यना । आखः स्यनेबलय् नं झ्वःलाक मस्यंसे ज्वःलाःगु आखःया पुचः दयेकाः बुलुहुं अःपुक स्यनागु जुल । रञ्जना लिपिया न्हापांगु न्हि बेलायतं जकः मखसे नेपाः, अमेरिका व मेमेगु देसंनिसें ब्वति काःझाःगु खनाः जिमिगु कुतः पूवंगु वाःचायेका । रञ्जना लिपिया भिडियो युट्युबया PPGUK London च्यानलय् नं दुगुलिं ई पाःगु देय् निसें थःत न्ह्याःबलय् व थःत लाःगु इलय् लिसा कयाः स्वयाः सयेका काये ज्यूगु जूगुलिं नं न्हापांगु न्हिया ब्वति ल्याः सिबें लिपाया दिनय् ब्वति कयादीपिनिगु ल्याः झंझं अप्वयावन । ब्वति ल्याः अप्वयावंगुलिं जिमित तिबः दयाच्वंगु तायेकाः झंझं बांलाक लिपि स्यनेत जिम्मेदारी व उर्जा बिल । सयेकामि दुथाय् वनाः स्यनेबलय् सिबें थथे अनलाइन कक्षा न्ह्याकेबलय् ई म्होचाःगु व सयेकामिपिनिगु ल्याः नं अप्वगु जिं तायेका । सयेकामिपिंसं थःत लाइगु इलय्लि सा कया सयेकादीफु । रञ्जना लिपि कार्यशाला न्ह्याकाजःछि छता खँ मनय् लुयाच्वन । नेवाः व गैर नेवाःतय्त स्यनेमाःगु जूगुलिं खसभाषां कक्षा न्ह्याके माल । तर थन नेवाःतय्सं थःगु नेपालभाषा ल्हाये मसः । नेपालभाषा तनावनीगु हाथ्या दयाच्वंगु थौंया ई । नेपालय् नेपालभाषा म्वाकातयेत ब्वनेकुथिइ नेपालभाषाया सफू तयेगु खँ जुयाच्वंगु दु। नेपालय् नेपालभाषा सःपिनिगु ल्याः अप्वः दुगुलिं नेपालभाषा वा लिपि म्वाका तयेत उलि थाकु मजुइफु। तर बेलायत व मेमेगु देय् गन नेवाःतय्सं नेपालभाषा मल्हाःगु वा ल्हाये त्वःते धुंकूगु थासय् रञ्जना लिपि वा मेमेगु नेपाल लिपि म्वाका तयेगु छगू हाथ्या खः । न थन रञ्जना लिपियात स्कुलया कोर्स सफुलिइ तये जिल न नेपालभाषां ब्वंके जिल । “भाषा म्वाःसा जाति म्वाइ” थ्व धापू पाय्छि जू । तर भाय् जक मखु लिपि नं म्वाका तयेमा धयागु जिगु धारणा खः । नेवाःतय्गु इतिहास नापनापं ल्वय्या वासःया बारे तकं रञ्जना लिपिं च्वयातःगु दु । जिं लिपि सयेकागु इलय् गुम्हं पासापिंसं लिपि छाय् सयेके माःगु ? लिपि सयेका छु फाइदा ? धकाः न्यंगु नं दु। उगु इलय् जिं थुकीया फाइदा बांलाक मथू । थःगु नां लिपिं च्वयेगु व थीथी शिलालेख, सफूत ब्वने सइगु फाइदा बाहेक मेगु छुं नं फाइदा मखना । अथे जूगुलिं पासापिंत थुइकाबी मफुत। तर थःगु लिपि झी नेवाःतय्सं सयेकेमाः धकाः आः थुयाच्वंगु दु । थौंया दिनय् नेवाःतय्गु तजिलजि ल्यंका तयेत नेपालभाषा गुलि अनिवार्य उलि हे अनिवार्य लिपि नं जूगु थुइका । नेपालभाषा थू सा जकः लिपि सयेकागु सार्थक जुइ । थीथी सफू, मन्त्र, आदि (रञ्जना लिपि छ्यलाः च्वया तःगु) ब्वने सयां जक मजिल अर्थ थुइकेत नेपालभाषा नं माः । अले जक लिपि, नेपालभाषाया अर्थ दयाः नेवाः तजिलजि म्वाकाः ताः ई तकः नेवाः जाति म्वाका तयेफइ । दकलय् न्हापां लिपिया महत्व थुइकाः जक न्ह्यने वनेबलय् अप्व मनूतय्सं लिपि सयेकीगु जिं तायेका । जिं स्वये बलय् देवनागरी लिपिं जूसां नेपालभाषा स्यन धाःसा जक नेपालभाषा व लिपि सयेकागु आजु पूवनी । मखुसा रञ्जना लिपि छ्यलाः नेपालभाषां च्वयातःगु सफु, थ्यासफु, मन्त्र आदि ब्वने ला सइ तर अर्थ धाःसा थुइमखु । लिपि सयेकागु औचित्य दइमखु। अथे जूगुलिं नेपाल लिपि, रञ्जना लिपि सयेकीगु जक मखुसे नेपालभाषायात मतिना तयाः नेपालभाषा नं सयेकेमाःगु जिं खना च्वना । अवसर दुसा जक मनूतय्सं सयेका कायेगु, स्यनेगु कुतः याइ । सकारात्मक जुयाः स्वयेगु खःसा नेपालय् थें थन नं लिपियात प्रचार यायेत थःथःगु थासं थःपिंसं फूचागु ग्वाहालि सकलसिनं यानादिल धाःसा पक्का नं लिपि जक मखु नेपालभाषा नं ल्यंकाः, नेवाः तजिलजि ताः ईतक ल्यंका तयेत झीसं तिबः बीफइ । झीसं लिपा वइगु न्हूगु पुस्तायात झीके दुगु व झीसं सःगु लिपि, भाय् व तजिलजि लः ल्हाना बिफत धासा जक मेगु ५० दं तक नेवाः जाति म्वाका तयेफइ । च्वमि पासा पुचः गुथि युके लण्डन या मू छ्याञ्जे खः ।","November 29, 2020 10:07 AM"
https://nepalbhasatimes.com/28025,मेमेगु,११४० पोहेंलागा दुतिया,पृथ्वीनारायणया प्रशासन,"लिच्छविकालं निसें प्रमाणित जूगु नेपाःया इतिहास खःसां ‘नेपाल’ देश शब्दया उल्लेख धाःसा ईसा पूर्व हे कौटील्यया अर्थशास्त्रय् ‘नेपालया कस्तुरी व राडी बांलाः भिं’ धकाः उल्ले ख जूगु खनेदु । अथे हे लिच्छवि इलय् बौद्ध धर्म शास्त्र अध्ययन यायेत उगु ईया भारतया अझ खासय् धायेगु खःसा थुगु क्षेत्रया हे प्रसिद्ध विद्यार्जन स्थलया रुपं नांजायाच्वंगु ‘नालन्दा विश्वविद्यालय’ वनीपिं चिनियाँ विद्यार्थीतय्सं नं नेपाःया विषयय् आपालं उल्लेख यानावंगु ताब वृत्तान्तय् खनेदु । अथे विद्यार्जन यायेत वंपिं विद्यार्थीत मध्ये हुयान स्याङ्गं नेपाःया सिमाना चिनिया नापनक्सा अनुसार ४००० लि दु धकाः उल्लेख यानातःगु खनेदु (वज्राचार्य २०३०) । हुयान स्याङ्गया उल्लेखयात कयाः खँ ल्हायेगु खःसा नेपाःया सिमाना आःया ल्याखं स्वयां नं आपाः दु धायेमाः ।                                                         लिच्छविकाल अर्थात पाँचौं शताब्दीपाखे खनेदुगु विशाल नेपालय् झिंप्यंगूगु शताब्दीपाखे वयाः पहाड, मधेस यानाः थीथी राज्य स्थापना जूगु खनेदु । सुदूरपश्चिम, पश्चिम यानाः बाइसी चौबिसी राज्य खनेदयेधुंकूगु खनेदु । थुपिं फुक्कं स्वतन्त्र राज्य खः । नेपाःया स्वनिगः हे नं स्वंगू मल्ल राज्य स्वतन्त्र रुपं गठन जुइधुंकूगु खनेदु । रत्न मल्लया पालंनिसें सिइदयेक विभाजन जूगु स्वनिगःया मल्ल राज्यतय्सं शुरुनिसें अन्ततक हे थवंथः बांलाक मेलमिलाप यानाच्वंगु खनेमदु । अथे हे बाइसी चौबिसे राज्यय् नं थवंथः मेल मदु । थथे मेल मदुसां उगु इलय् धनी राज्यया रुपं कयाःगु राज्यत धाःसा नेपाः राज्य, पाल्पा राज्य व मकवानी राज्य खः । नेपाः राज्ययात लः, फय् व चां आपालं साथ बियातःगु कारणं थनया कृषि उत्पादन बांलाः, नापं थनया व्यापार व्यवसाय ल्हासा नाप जुइगु कारणं नं थ्व राज्य धनी जूगु खः । थन सुरुनिसें हिन्दुस्तानी जक व्यापार याःवइगु मखसे अफगानिस्तानया व्यापारीत समेत मौसमी व्यापार याः वइगु खः । अफगानिस्तानं व्यापार याःवइपिं व्यापारीतय्त थनया नागरिकं ‘काउली’ (कावुल)त धाइगु खः । थ्व काउलीतय्सं रेशम, कस्मीरी, मोती, थीथी पत्थर व अनया जडीबुटी ज्वना वइगु खःसा थनं जडिबुटी, कस्तुरी आदि ज्वना वनीगु खः । थथे अफगानिस्तानीतय्सं राणाकालया अन्त तक हे वयाः व्यापार याःवःगु खनेदु । थथे विभिन्न देशनाप व्यापार व्यवसाय दुगुया कारणं नेपाः राज्य धनधान्य खः । गुगु राज्य धनधान्य जुइ, अनया नागरिकत शिक्षितया नापं अनया साहित्य, संस्कृति, कलाया नं उन्नति जुइगु स्वाभाविक हे खत । नेपाः थुकथं धनधान्य जूगुया कारणं बाइसी चौबिसी राज्यं जक मखु हिन्दुस्तानया विभिन्न राज्यं समेत मिखा तइगु व आक्रमण समेत याः वइगु खः । पाल्पा राज्य व मकवानी राज्यया भूभाग पहाड जक मखसे मधेस नं लाः । अथे लाःगुया कारणं कृषि व भारतनापया व्यापार व्यवसाय नं बांलात । उगु इलय् भारतनापया व्यापार धयागु अन्नपात, जडीबुटी, अगराख (सिँ) व वन्यजन्तुइ किसि खः । भारतया तापाकं तापाकंनिसें वयाः साहुमहाजन व जमिन्दारतय्सं थन किसि न्याः वइगु खः । मधेसया हातबजारय् किसि नं विक्रीया लागि तयातइगु खः । न्ह्याक्व उपदेश व्यवस्था यायेत स्वःसां पृथ्वीनारायण शाहं थःम्हं रचना याःगु राज्य बांलाक व्यवस्था धाःसा यानाथके मफुत धायेमाः । बाइसी चौबिसी राज्य अधिकांश धयाथें गरिब राज्य हे खः । अथे गरिब राज्य मध्ये नेपाःया सीमा स्वानाच्वंगु गोरखा राज्य नं खः । भौगोलिक हिसाबं कायेगु खःसा गोरखा राज्यय् उब्जाउ भूमि नं आपाः मदुसा व्यापार व्यवसाय नं प्रायःशून्य, हिमाली भूभागं वइगु धिक्का चि, हाम्वः, सकि अनया व्यापार खः । पृथ्वीनारायण शाह गोरखा राज्यया राजगद्दीइ आसिन जूबलय् राज्यकोष प्रायःशुन्य हे , अथे खःसां गोरखालीतय् थःगु राज्यप्रति असीम आस्था व प्रेम खनेदु । गोरखालीत बहादुर नापं अनुशासित नं खः । पृथ्वीनारायण शाह थः जुजु जुइसातं राज्यकोषय् द्रव्य जायेकेत छगू जुक्ति पिकाःगु खनेदु । पृथ्वीनारायण शाहं जुजु जूगु इलय् गोरखा राज्ययात बाह्र हजार गोरखा धाइगु खः । अथे बाह्र हजार धुरी दुगु गोरखायात पृथ्वी नारायण शाहं धुरीं छम्वः गद्दी मुवारक (सलामी) असुल यात । थुकथं खुद्वः पाँय्म्वः जनतायाके असुल उपर यानाः नं काशी वनाः हातहतियार न्यायेत मगासेंलि पृथ्वीनारायण शाहया त्वाय्अबु जुयाच्वंम्ह ख्वपया जुजु रणजीत मल्लयाके खुद्वः पाँय्म्वः त्यायेकाःगु खनेदु । थुकथं गद्दी मुबारक व त्वाय्याके त्याय् कयाः पृथ्वीनारायण शाह हातहतियार न्यायेत काशी वंगु खनेदु । उगु ईयात कयाः खँ ल्हायेगु खःसा बाइसी चौबिसी व स्वनिगःया हातहतियार धयागु तरवार, खुँडो, खुर्पा, धनुष व ढाल खःसा भीर पाखाया ल्वहं नं खः । पृथ्वीनारायण शाहं काशीइ आधुनिक हतियार बन्दूक जक मखु, बन्दूक दयेकीपिं, उकियात माःगु मरमसला बारुद दयेके सःपिं वस्ताजत नं ज्वना वल । थथे हातहतियारं सुसज्जित जुइवं पृथ्वीनारायण शाहं गोरखा राज्याया सिमाना बृद्धि यायेगु पाखे ध्यान तल । नरभूपाल शाहया पालंनिसें गोरखालीतय्सं मिखा तयाच्वंगु राज्य धयागु नेपाः राज्य खः । नरभूपाल शाहं नुवाकोट हमला यानाः पराजित जुसेलिं वयागु मानसिक सन्तुलन स्यंगु खः । थथे थः अबुया मानसिक सन्तुलन स्यनाः अन्त जूगुया कारणं धाये वा येँ देय् व ल्हासानापया व्यापारीक मार्ग जुयाच्वंगु कारणं पृथ्वीनारायण शाहं दकलय् न्हापां आक्रमणया योजना नुवकोट हे दयेकल । खास हे धायेगु खःसा पृथ्वीनारायण शाहं गोरखां पश्चिमपाखे हाने यायेगु आँट हे याये मफुगु खनेदु। पृथ्वीनारायण शाहया जीवनकालभर हे गोरखा पश्चिम चपे नदी पारी वने मफु । थथे जूगुया मुख्य कारण धयागु कास्की, लमजुब व पर्वतया जुजुपिनि मेलमिलाप व तनहुँ राज्ययात पाल्पा राज्यया समर्थन दयाः नं खः । गोरखां पश्चिम नेपाःया सिमाना किल्ला काँगडा, गंगोत्री, यमुनातरी, बद्रि केदार लगभग सिमला साँध सिमाना यायेगु ज्याया श्रय पृथ्वीनारायण शाहया माहिलाम्ह काय बहादुर शाहयात वनी । बहादुर शाहया इलंनिसें वि.सं. १८७२ तक नेपाःया सिमाना पूर्वय् तिष्टा खुसि खःसा पश्चिमय् काँगडा खः । वि.सं. १८०१ या येँयाःपुन्हि कुन्हु लाकाः गोरखालीतय्सं नुवाकोट राज्य त्याकेगुली सफल जुल । थथे नुवाकोट इलाका गोरखा राज्यय् दुकाये फसेलिं पृथ्वीनारायण शाहया साहस व इच्छा यक्व थहां वंगु खनेदु। पृथ्वीनारायण शाहं नुवाकोट थःगु ल्हातिइ वसेंलि येँदेय् मत्याकूतले अर्थात वि.सं. १८०१ निसें १८२५ तक थःगु मुकाम (राजधानी) नुवकोट हे कायम याःगु खनेदु। नुवाकोट त्याका कासेंलि पृथ्वीनारायणं पूर्वपाखेया राज्य त्याका कायेगु पाखे थःगु ज्या न्ह्याकूगु खनेदु। पूर्वया राज्य व्यवस्था व सैनिक व्यवस्था बांलाःगु खनेमदु। अय्जूगुया कारणं पृथ्वी नारायण शाहं स्वनिगःया राज्ययात थाति तयाः धमाधम पूर्वपाखे न्ह्याःवंगु खनेदु। तर येँ, यल, ख्वपयात दिन रात ध्यान तयेगु धाःसा मत्वःतू । यलया छ प्रधानया षडयन्त्र व दाउपेच, ख्वपया रणजीत मल्लया मथ्याःपिं कायपिनि बेमेल व जयप्रकाश मल्लया क्रियाकलाप व वया कलाः दयावतीया ल्वापुया फाइदा कायेत नं पृथ्वीनारायण शाहं त्वःतूगु खनेमदु। थुकथं अनेक छलकपट यानाः पृथ्वीनारायण शाहं वि.सं. १८२५ या येँयाःपुन्हियात हे ताः तयाः येँ देशय् आक्रमण यानाः थःगु ल्हातिइ काःगु खः । येँदेय् थःगु ल्हातिइ वयेवं पृथ्वीनारायण शाहं थःगु मुकाम नुवाकोटं येँ देय् यातसा देशया ध्वजा नं गोरखाया ध्वजायात परित्याग यानाः नेपालय् पुरापूर्वकालंनिसें राष्ट्रिय ध्वजाया रुपं नाला वयाच्वंगु चन्द्र सूर्य अंकित ध्वजायात हे राष्ट्रिय ध्वजाया रुपय् नालाकाःगु खनेदु। गोरखाया ध्वजायात ध्वजा मधासे निसान धायेगु याःगु खनेदु, गुगुयात आः नं शार्दुलजंग गुल्म (गुर्जुया पल्टन)या न्ह्यः न्ह्यः ज्वना वनेगु यानाच्वंगु खनेदु । विभिन्न राज्यय् विभाजन जुयाच्वंगु नेपाःया भूभाग थुकथं समस्ति रुपं सिमाना वृद्धि जुसेंलि हरेक क्षेत्रय् आमूल परिवर्तन वःगु खनेदु। खास हे धायेगु खःसा शाहकालया प्रारम्भ जुइसाथं नेपाःया इतिहासया आधुनिक युगया प्रारम्भ जुल धाःवने माःगु खनेदु। दकलय् न्हापां ला शाहकालया प्रारम्भनिसें प्रशासन क्षेत्र लिखित व प्रमाणित रुपं न्ह्याःवंगु खनेदु। शाहकालया प्रारम्भिक अवस्थाय् प्रशासनिक कार्य, थपघट, संशोधन निरन्तर रुपं न्ह्यानावःगु हे थौंया प्रशासन खः धायेफु । खास हे धायेगु खःसा नेपालं परराष्ट्र नीति अर्थात उत्तर ल्हासाया व्यापार व दक्षिणया इष्ट-इण्डिया कम्पनीनाप नं यःसां मयःसां सम्बन्ध तयेमाल । उकिया ताःकाल तक प्रमाणया रुपं तयातयेत लिखित सुरक्षाया नं आवश्यक जुल । उकिं तिब्बत स्वइगु विभाग व इष्ट इमिण्डया स्वइगु विभाग नं अलग अलग याःगु खनेदु। गुगुयात लिपा वनाः जैसीकोठा व मुन्सी कोठा धायेगु यात । पृथ्वीनारायण शाहया प्रशासनिक व्यवस्थाय् शक्तिया स्रोत जुजु हे खः । उगु इलय् बाइसी चौबिसी व स्वनिगःया शक्तियाश्रोत नं जुजु हे खः । जुजुं हे थःगु ज्याया सहयोगया लागि भारदारी सभा गठन याइगु खः । व भारदारी सभाया भारदारतय्सं इमान्दारीपूर्वक जुजुयात सल्लाह सुझाव बीगु खःसा उमिसं बिउगु सल्लाह सुझाव अनुसार जुजुं ज्या यायेमाः धयागु बाध्यता मदु। जुजु न्ह्यागुं निर्णय यायेत नं स्वतन्त्र खनेदु। प्रशासनया उच्च पद धयागु जुजु व युवराज खः । जुजु व युवराज शासन तहया उच्च पद जूगुया कारणं शाहकालया जुजु व वयस्क युवराज दथुइ गबलें मेल दुगु खनेमदु। पृथ्वीनारायण शाह व युवराज प्रताप सिंह शाहया दथुइ बोलचाल हे मदु। प्रताप सिंह शाह अबु थें योद्धा नं मखु, बहादुर नं मखु। पृथ्वीनारायण शाहं नुवाकोट त्याके धुनेवं अन न्हय्तँजाः यानाः दरबार दयेकूगु खःसा येँ देय् थःगु ल्हातिइ वयेवं विजय भवन कथं गुतँजाः यानाः ‘विलास मन्दिर’ दयेकूगु खः । थ्व भवन युवराज प्रताप सिंह शाहयात मोज मज्जा यायेत ठीक जूवन, गुगु पृथ्वीनारायण शाहया इच्छा विरुद्ध खः । अबु काय् निम्हेसिया ल्वापु थुलि तच्वया वन कि पृथ्वीनारायण शाहं राजगद्दीया उत्तराधिकारी प्रताप सिंहया थासय् बहादुर शाहयात यायेत स्वःगु खनेदु (आचार्य : २०६०-३३) थथे सल्लाह बिउम्ह धाःसा पृथ्वीनारायणया किजा दलजित शाह खः । थथे जुजु व युवराजया दथुइ बेमेल धाःसा सुरुंनिसें शाहवंशय् अन्त तक हे जुल । पृथ्वीनारायण शाहया शासन व्यवस्थाय् जुजु व युवराज धुंकाः चौतारा पद उच्च खः । थ्व पद जुजुया तःधिकःम्ह किजा जुइगु खः । पृथ्वीनारायण शाहं येँदेय् लिपा ख्वप थःगु ल्हातिइ काये धुंकुसेंलि पृथ्वीनारायणया किजापिंसं साथ बिइगु त्वःतूगु खनेदु। खास खँ छु धाःसा उमिसं ख्वपया, मकवानपुरया, यलया व गोरखाया प्रमुख जुयाच्वनेतमाग याःगु खः । पृथ्वीनारायण शाहं उमित गनं नं शासन व्यवस्थाया प्रमुख याना मबिउसेलिं उपिं वैरी जुयाः नेपाः त्वःतावंगु खनेदु। पृथ्वीनारायण शाहं गोरखाया प्रमुख थः थ्याःम्ह किजापिंत स्वयां मथ्याःम्ह किजा रणदुल शाहयात याःगु खनेदु। वयात शासन व्यवस्थाय् ‘भैयादया’ दर्जा बियाः तयातःगु खनेदु। पृथ्वीनारायण शाहया प्रशासन व्यवस्थाय् दुनियाँदारयात बिइगु पद धयागु काजी, सरदार, खजाञ्ची, कपरदार, पण्डित, विचारी, डिठ्ठा आदि खनेदु। गोरखा राज्यय् द्रव्य शाह निसें नरभूपाल शाह तक जुजुया नामं टक्सारी याःगु खनेमदु। तर येँदेय् थःगु ल्हाति कासेंलि पृथ्वीनारायण शाहं थःगु हे नामं मुद्रा टक्सारी याःगु खनेदु। उकिं टक्सारी पद छगू नं न्हूगु पद कायम याःगु खनेदु। पृथ्वीनारायण शाहया प्रशासन व्यवस्थाय्दु नियाँदारयात बिइगु पद धयागु काजी, सरदार, खजाञ्ची,कपरदार, पण्डित, विचारी, डिठ्ठा आदि खनेदु । शाहकालया प्रारम्भिक शासन व्यवस्थाय् सेना प्रशासन व न्याय विभाग अलग मदु। छम्ह सैनिक अधिकृतं प्रशासन स्वयेफु धाःसा न्याय निसाफ नं यायेफु । थ्व व्यवस्था राणा शासनय् तकं खनेदु। भारदारी सभाय् फुक्कं जातिया संलग्न अनुसार थरया व्यवस्था याइगु खनेदु। थुकियात ‘छ थर’ नं धायेगु याःगु खनेदु। थथे ‘छ थर’या व्यवस्था मल्ल शासन व्यवस्थाय् नं खनेदु । शाहकालय् लेखा प्रणालीया व्यवस्था नं दुगु खनेदु। देशया लेखाया जिम्मा खजाञ्चीं काइगु खः । खजाञ्चीयात सहयोग याइम्ह छम्ह खरदार दइगु खनेदु। थथे लेखाया ज्या स्वइगु विभाग धाःसा कुमारी चोक अड्डा खः । लिपा वनाः कुमारी चोक अड्डाया हाकीम काजीयात याःगु खनेदु, छाय्धाःसा जंगबहादुर न्हापां कुमारी चोकया काजी जुयाः भारदारया उच्च पदय् थ्यंगु धयागु प्रष्ट दु। लेखा प्रणालीया जिम्मा लिपा तक कुमारी चोकं काइगु खःसा पंचायतकालय् वयाः तिनि कुमारी चोकयात महालेखा परीक्षकय्रु पान्तरण याःगु खः । पृथ्वीनारायण शाहं युद्धय् वीरगति प्राप्त जूपिं परिवारया लागि ‘मरवट’ धइगु व्यवस्था याःगु खः । सुं नं युद्धय् वीरगति प्राप्त जुल धाःसा ‘मरवट’ धयागु व्यवस्थां व परिवारयात जग्गा बिइगु, वीरगति काःम्हेसिया काय वयस्क जुल धाःसा वयात नं सेनाय् काइगु खः । नेपाल अंग्रेज युद्धया सेनापति अमरसिंह थापाया अबु भीमसिंह थापां पूर्वया लडाइँलय् वीरगति प्राप्त यासेंलि व परिवारयात मरवट बियाः लालनपालन यानातःगु खःसा अमर सिंह थापा झिंखुदँ दयेवं सेनाय् सम्मिलित याःगु घटनां थ्व व्यवस्थाया बारे बांलाक सिइदु । उगु इलय् नं अड्डा अदालतय् घूसया चलन दयेधुंकूगु खँ पृथ्वीनारायण शाहं ‘निञा निसाफ विगान्र्या भन्याको घुस षान्या र घुस दिन्या… इ…. राजाका महा सतुर हुन’ धकाः थःगु उपदेशय् धाःगुलिं बांलाक सिइदु। सिमाना वृद्धि जुजुं वंसेंलि पहाड, मधेसय् न्यायनिसाफया बन्दोवस्त यायेमाःगु आवश्यकता जूगु खनेदु। उकिया लागि ‘अदालत पनि दिट्ठा राष्नु… विचारी थाप्नु, कचवरी पिच्छे यक यक पण्डित राषि शास्त्र बमोजिम अदालत चलाउनु’ धकाः उल्लेख याःगुलिं अदालतया बन्दोवस्त जूगु दु धयागु बांलाक सिइदु । न्ह्याक्व उपदेश व्यवस्था यायेत स्वःसां पृथ्वीनारायण शाहं थःम्हं रचना याःगु राज्य बांलाक व्यवस्था धाःसा यानाथके मफुत धायेमाः । खास खँ ला पृथ्वीनारायण शाहं उपदेश बिउगु हे थःगु अन्तिम अवस्थापाखे खः, अर्थात वि.सं. २०३१ पौष महिनाया अन्तिमपाखे माहिलाम्ह काय बहादुर शाहया विवाह यायेत येँ देशं गोरखा वंम्ह नुवाकोट थ्यंसेंलि मफुत । ल्वचं तच्वःगु रुप काल । थ्वहे इलय् थःगु अन्तिम अवस्था थ्यंगु सिइकाः पृथ्वीनारायण शाहं न्ह्यःनेसं दुपिं जक भारदारत सःताः थःगु उपदेश बिउगु खः । थ्व उपदेश उपदेश हे जक जुल । कार्यान्वयन मजुल । देशय् बांलाःगु व्यवस्था मंत । शासकत गति मलात, चरित्रवान मजुल धाःसा षडयन्त्रं गाःवंक थाय् काइ अले व हे षडयन्त्रया धारय् खुँ, डाँका, लुच्चा, फटाहा, शासनतन्त्रय् हावी जुइ । अज्याःम्ह व्यक्ति हे सत्ताय् वनाः देशया भाग्यविधाता जुइ । पृथ्वीनारायण शाहं बांलाक शासन अवस्थाया जग स्वने मफुगुया कारणं वया मृत्यु पश्चात हे देशय् षडयन्त्रं गाक्क हा काल । उकिं निरन्तरता काकां वन । लिधंसा सफू  १) आचार्य बाबुराम २०२२, नेपालको संक्षिप्त वृतान्त  २) आचार्य बाबुराम : २०६०, श्री ५ प्रतापसिंह शाह  ३) राणा पुरुषोत्तम शम्शेर २०६८, श्री ३ हरूको तथ्य वृत्तान्त  ४) वज्राचार्य धनवज्र २०३०, लिच्छवीकालका अभिलेख","January 12, 2020 02:43 PM"
https://nepalbhasatimes.com/32486,मेमेगु,११४० दिल्लाथ्व पञ्चमी,जिगु लुमन्तिइ वातावरण दिवस,"प्रा.डा. धर्मराज डंगोल                                                          जीवन हनेगु इलय् मनूत थीथी थासय् थ्यनी, न्हूपिं पासापिं नापलाइ, पुलांपिं पासापिं नापलायेगु म्हो जुजुुं वनी । जि जिगु प्राकृतिक विज्ञान संग्रहालयया अफिसय् च्वंच्वनाःगु इलय् निम्हतिपू जितः नाप लायेत झाल, २०७५ साल मंसिर पाखे । साहित्यकार गंगा कर्माचार्य पौडेलजु व वयकःया भाःत चित्रकार हेम पौडेलजु । चित्रकारयाके भंmगःपंक्षीतय्गु चित्रकला व वैज्ञानिक नमुना दु धयादिल । झंगपंक्षीया नमूनात प्राकृतिक विज्ञान संग्रहालययात लःल्हाना बिइगु नापं चित्रकला प्रदर्शनी यायेगु इच्छा निम्हेसिनं व्यक्त यानादिल । मन याउँसे च्वन । संग्रहालययात बांलाइगुलिं जिं ज्यू धया । गंगाजु लिसे मचाबाखं च्वयेगु गोष्ठीइ नं नापलात, फोनं नं खँ जुल । बाखं च्वयेगु झ्वलय् नं तःकमछि खँ जुल । वय्कःया पासापिं ब्वनाः संग्रहालय स्वः नं झाल । छन्हु गंगाजु २०७६ वैसाख महिनाय् झाल, अबलय् जि रिटार्यड जुइधुंकल । अफिसय् छता ज्या दुगुलिं वनागु, वय्कःयात नं नापलात । चित्रकला प्रदर्शनी यायेगु व झंगःपंक्षीया नमुना हस्तान्तरण यायेगु ज्या पूमवंनिगुु खँ कनादिल । जून ५ (जेठ २२) य् विश्व वातावरण दिवसया न्हि कुन्हु चित्रकला प्रदर्शनी व नमुना हस्तान्तरण यायेगु कार्यक्रम दयेकेगु धया । वय्कः लय्तायादिल । उकुन्हु हे पुस्तकालया क्वथाय् गंगाजु, प्राकृतिक संग्रहालयया कर्मचारी देवेन्द्र व जि च्वना वातावरण दिवस हनेत कार्यक्रम दयेका । वातावरण दिवसय् हेम पौडेलजुयागु चित्रकला प्रर्दशनी छवाःतक यायेगु, झंगःपंक्षीया नमुना लःल्हायेगु, झंगःपंक्षी सम्बन्धि बाखं ब्वनेगु, वातावरण, वनस्पति व झंगःपंक्षीबारे अनुसन्धानया लिच्वः न्ह्यब्वयेगु, च्वःगु बाखंत सम्पादन यानाः सपूm नं पिकाःसां बांलाइ धकाः सल्लाहसाहुति जुल । थ्व कार्यक्रम यायेत थीथी संस्था माःगुलिं न्यागू संस्था ल्ययेगु ज्या जुल । प्राकृतिक विज्ञान संग्रहालयय् कार्यक्रम यायेगु, अनुसन्धानया बारे प्रस्तुति यायेत सामाजिक तथा वातावरणीय अनुसन्धान संस्था–नेपाल, मस्तय्गु बाखं च्वयेत बाल वाङ्गमय् तथा साहित्य केन्द्र, प्रकाशनया लागि विवेक सिर्जनशील प्रकाशन गृह, अले हेम–गंगाकला साहित्य प्रतिष्ठानं चित्रकला प्रदर्शनी व जलपानया बन्दोवस्त यायेत थ्व न्यागू संस्थाया दथुइ सहकार्य याना न्ह्याः वनेगु बिचाः जुल । वैसाख महिनाय् हानं विकेक सिर्जनशिल प्रकाशन गृहलय् छगू बैठक जुल । बाल वाङ्गमय् तथा साहित्य केन्द्रयापिं १३ म्ह बाखं च्वमिपिं, संग्रहालयपाखें निम्ह बाखंच्वमि देवेन्द्र व जेनिशा अले जि छम्ह सामाजिक तथा वातावरणीय अनुसन्धान संस्था–नेपाल पाखें फुक्क यानाः १६ पु बाखं च्वयेगु क्वःजित । झंगपंक्षीया बारे ज्ञान मदुगुलिं बालवाङ्गमय् तथा प्रकाशन केन्द्रं झंगःपंक्षीया बारे डा. हेम सागर बरालयात इनाप यानाः वय्कःयागु छगू प्रस्तुतीकरण याकेगु ज्या यायेत पहल याइगु जुल । २०७६ जेष्ठ २ गते डा. बरालं झंगपंक्षीयागु बारे ज्ञान बियादिल । बाखंच्वमि भाजु मय्जुपिंसं बाखं च्वयेगु ज्या न्ह्याकादिल । सामाजिक तथा वातावरण अध्ययन संस्थां वातावरण दिवसया ग्वसा ग्वयेगु, प्रचार प्रसार यायेगु ज्या न्ह्याकल । फेसबुकय् ३० म्ह विद्यार्थी व शिक्षकपिनिगु नां संकलन यायेगु ज्या जुल, मेगु संस्थां सःतेमाःपिंत ब्वनापौ छ्वयेगु ज्या यात । वातावारण दिवस २०१९ जून ५ (२०७६ जेठ २२)  वातावरण दिवसयागु उद्घाटन थ्व वातावरण दिवसयागु उद्घाटन प्राकृतिक विज्ञान संग्रहालयया न्हूम्ह प्रमुख डा. गणेश बहादुर थापां यानादिल । कार्यक्रमय् झायादीपिं सकसितं व कार्यक्रम आयोजकपिंत लसकुस यासें कार्यक्रम सफल जुइमा धकाः थःगु नुगःखँ तयादिल । चित्रकला प्रदर्शन चित्रकला प्रदर्शन जेठ २२ निसें २९ गते तक छवाः जूगु खः । झायादीपिंसं अवलोकन यानादिल । गुलिं चित्रय् झंगःपंक्षी जक, गुलिं चित्रय् यक्व झंगःपंक्षीत वासस्थानय् च्वनाच्वंगु, नसा मालाच्वंगु, थीथी ज्ञान कायेत गाःमगाः जू । झंगपंक्षीया नमुना हस्तान्तरण झंगपंक्षीया नमुना हस्तान्तरण ज्याझ्वः न्ह्याकल, वरिष्ठ चित्रकार हेम पौडेलं संग्रहालयया प्रमुखयात नमुनात हस्तान्तरण यानादिल । जम्मा २२ प्रजातियापिं झंगःपंक्षीया नमुना मुनातःगु जुयाच्वन । वातावरण, वनस्पति व झंगपंक्षीया प्रस्तुति जिं सामाजिक तथा वातावरणीय अनुसन्धान संस्था–नेपालयागु वातावरण व वनस्पतिया अध्ययन अनुसन्धानया नतिजाया बारे प्रस्तुतिकरण याना । जिगु प्रस्तुति पश्चिम चितवनय् दइगु घाँय्, झाः व सिमायाबारे न्हापां कना । चितवनयागु राप्ती खुसि सिथय् दइगु सिम्वबु व भेल्लर हे मुख्य सिमात खः धकाः कना । वयां लिपा थन दुगु वनस्पति मनूतय्त नं यक्व ज्याःलगे जू, पशुतय्त नं ज्याःलगे जूगु खँ कना । उलिजक मखु झंगःपंक्षीतय्त ज्यालगे जू धया । अले भारतया महाराष्ट्रया छगू जिल्लाय् जूगु सिम्वबु सिमाय् गुलि झ‌ंगःपंक्षीतय्त च्वनेत स्वः दयेकेत थाय् बिया तइ धकाः कना । नापं गुलि झंगःपंक्षीत नसाया लागि थ्व सिम्वबु सिमाय् आश्रित जुइ धयागु अनुसन्धानया लिच्वः कना । व अनुसन्धानया लिच्व खँ ४०–४१ थीथी झंगःपंक्षीत नसाया लागि जक, अले ४०–४१ थीथी झंगःपंक्षीत आराम यायेत जक अथवा स्व दयेका बाय् च्वनेत सिम्वबु सिमाय् च्वनी । धायेबलय् सिम्वबु सिमा मंतकि अन उलिमछि थीथी प्रजातियापि झंगःपंक्षी व थासय् वनी मखु धयागु खँ झीसं सयेका कायेज्यू, नापं झंगःपंक्षी संरक्षण यायेगु खःसा झीसं सिम्वबु सिमा नं संरक्षण यायेमा धकाः न्यंका । बाखं ब्वनेगु ज्या बाखं च्वमिपिंसं च्वयाहःगु बाखंत ब्वनाः न्यंकादिल । बाखं च्वया हयेमलाःपिंसं थःम्हं च्वयेत सनागु बाखंया रुपरेखा कनादिल । यक्वसिनं बाखं क्वःया बारे च्वयाः हयादीगुलिं विनय कसजुं बाखंया पात्र हिलादीत सुझाव बियादिल । बाखं च्वमिपिंस बाखं ब्वने सिधयेकाः ब्वति कयादीपिंसं थःपिंसं नं बाखं च्वये सयेकेगु इच्छा प्वंकादिल । अले बाखंच्वमि विनय कसजुं सयेके मंदुपि १५–२० जना मुन धाःसा बाखं च्वयेगु विधि स्यना बिइगु खँ तयादिल । कार्यक्रमं नुगः थिल कार्यक्रमयागु प्रभाव बांलाःगु तायेकल । विद्यार्थीपिंसं नं बाखं च्वयेगु धाल । त्रिचन्द कलेजय् जूलोजी ब्वनाः झंगपंक्षीया बारे अनुसन्धान याःपिं सविन केसी व अमित नेपालीं नं बाखं च्वयेगु धाःबलय् लापा थाना लसकुस याःगु ई जिं ल्वःमंकां ल्वःमंके मफु । नापं किपूया म्हाय्मचा मधु महर्जनं थम्हं यानागु अनुसन्धान लोर्खकेया बारे च्वसु च्वयेगु धाल । वातावारण, झंगःपंक्षी व वनस्पतिया बारे बाखं च्वयेगु ज्याझ्वः न्ह्याःवंगु खँ जिं एम.एससी. ब्वनाच्वम्ह दिपा डंगोलयात कनाबलय् वं नं बाखं च्वये धाल । वं छपु बाखं पट्टुया बारे मेगु लहरे वनमाराया बारे निपु बाखं च्वयाः साप्ताहिक पत्रिकाय् पिकाये धुकंल । अन्तय् थ्व प्राकृतिक विज्ञान संग्रहालयलय् जूगु वातावरण दिवसं सहकार्य यायेगु भावना ब्वलंकूगु, झंगःपंक्षीया नमुना प्राकृतिक विज्ञान संग्रहालययात लःल्हाःगु, झिंन्यापुु बाखं च्वयेधुंकूगु नापं सविन व अमितं नं बाखं च्वयाब्यूगु अले मधुं नं छपु च्वसू च्वयाः पिकाःगु खँ जितः लुमना वःगु दु । व वातावरण दिवसं च्वयेगु वातावरण सिर्जना यायेफुगु खनाः व वातावरण दिवस ताःलाःगु जुल धइगु मतिइ वन । लिपा लिपा नं थ्व सिवय् नं बांलाक धिसिलाक्क वातावरण दिवस हनेगु इच्छा शक्ति ब्वलना च्वंगु दु । जिगु नुगलय् लुमन्तिया स्वां ह्वया च्वन ।","June 26, 2020 05:44 AM"
https://nepalbhasatimes.com/27675,मेमेगु,११४० थिंलागा दशमी,चैनपुरया लाखे धेंधेंबल्लाः,"ने.सं. ११४० कछलागा द्वादशी, त्रियोदशी व चःह्रे अर्थात २०७६ मंसिर ७, ८ व ९ गते चैनपुर समाज सेवा युवा क्लब व नेवाः देय् दबू चैनपुर नगर समिति जानाः प्रदेश नं. १ ब्यापी लाखे प्याखं धेंधेंबल्लाः कासा यात । प्रदेश नं. १ धायेबलय् सोलुखुम्बु, संखुवासभा, ओखलढुंगा, तेह्रथुम, खोटाब, भोजपुर, सुनसरी, धनकुटा, ताप्लेजुब, मोरब, झापा, इलाम व पाँचथर यानाः झिंप्यंगू जिल्ला लाः । प्रदेश नं. १ या जिल्लात पहाडी क्षेत्रय् लाःगुलिं वये–वने यायेत हे थाकुगु जुयाः झिंप्यंगू जिल्ला जूसां न्हय्गू जिल्लां जक ब्वति काःगु खः ।                                                         संखुवासभा जिल्लाया चैनपुर समाज सेवा युवा क्लब नेवाःत जक दुगु क्लब खः । नेपाल वाणिज्य बैंकया प्रमुख कार्यकारी अधिकृत भाजु किरण जोशीया कथं चैनपुरय् २५० खा छेँ दु। उकी २२५ खा छेँ नेवाःतय्गु खःसा २५ खा छेँ जक मेपिनिगु दु। ख नं खः चैनपुर बजार पूरा नेवाःतय्गु बस्ति, प्रदूषणं मुक्त, लँय् धू धयागु खने हे मदु। तसकं सफा । नेवाःतय् पहःकथं सुथय् थःगु छेँय् वसिबँ पुइबलय् थःथःगु छेँ न्ह्यःने न्ह्यःने नं बँ पुइगु जूगुलिं नगरपालिकाया मनूत वयाः बँ पूवइ धू काः वइ धकाः पिया नं च्वनेम्वाः । बजारय् नितँ निसें स्वतं जक जाःगु छेँ स्वात्तुस्वानाः दनातःगु जूगुलिं थःथःपिंस. बँ पुल धायेवं थू थःहे सुचुकुचु जुइगु जुल । चैनपुरया करुवा धाल कि न्हापांनिसें हे नांजाः । छेँ छगू हे कथं मिले जुइक दनातःगुलिं अति हे बांलाः । मंसिर ७ गते अर्थात कछलागा द्वादशीकुन्हु चैनपुर बजार छगुलिं लाखे प्रतियोगिताय् ब्वति काःझाःपिं लाखे प्याखंया आयोजकपिं नापनापं प्रतिनिधि सभा, प्रदेश सभाया सांसदपिं, नगर प्रमुखनिसें स्थानीयवासीपिं जानाः लाखेया जुलुसय् ब्वति कायेगु ज्या जुल । उगु जुलुसय् ब्वति काःझाःपिं सकसितं शहर छगुलिं झलमल यानाः ध्वाँय् ब्वयेकेगुया नापनापं छेँखापतिं सिजः घलय् स्वां तयाः लसकुस यानातल । चैनपुरया तिंख्यलय् सकसितं लसकुस यात । उगु ज्याझ्वः ताःलाकेत रंजन श्रेष्ठया अध्यक्षताय् छगू मूल समारोह समिति व वयां लिपा थीथी उपसमिति गठन यानातःगु दु । थीथी ज्या थीथी उपसमिति स्वनाः जूगुलिं ज्याझ्वः सुथांलाक्क हे न्ह्यात । सम्मान यायेगु ज्याझ्वलय् आयोजकपिनिगु चैनपुर लाखे प्याखं नं क्यनेगु ज्या जुल । आयोजक पुचःपाखें धेंधेंबल्लाः कासाय् ब्वति मकासे सहभागी जक जूगु खः । प्यंगू पुचः लाखेयात सिरपाःया व्यवस्था यानातःगुलिइ न्हाप लाःम्हेसित ५५,५५५।– तका, लिउयात ३३,३३३।– तका व लियांलिउयात २२,२२२।– व हःपाः कथं ११,१११।– तका दांया व्यवस्था यानातःगु खः । ब्वति काःपिंत प्रमाणपत्र व पुरस्कार लाःपिंत दां व प्रमाणपत्र निगुलिं बिउगु खः । प्रदेश नं. १य् लाखे धेंधेंबल्लाः कासाय् ब्वति काःपिं – १) झीगु पुचः, गाइघाट, उदयपुर २) नेवाः थ्व सुन्दर हरैचा, मोरङ्ग ३) तुम्लिङ्गतार लाखे समाज, संखुवासभा ४) वाना लाखे समिति समाज, संखुवासभा ५) नेपालभाषा मंकाः खलः, वोखिम भोजपुर ६) नेपाल खड्गी सेवा समिति, धनकुटा ७) पासा खलः, धरान, सुनसरी ८) अमृत तीनधारा लाखे समाज, टक्सार भोजपुर ९) झीगु परोपकार समाज, म्याबलुब, तेह्रथुम १०) सिवुवा लाखे समाज, पाँचखपन संखुवासभा ११) खाँडवारी युवा समाज, संखुवासभा १२) खराब लाखे समाज, संखुवासभा १३) देउराली लाखे समूह, चैनपुर संखुवासभा लाखे धेंधेंबल्लाः कासाया लागि स्वम्हेसिगु छगू निर्णायक समिति गठन याःगु खः । उकी संयोजक कथं प्रा. डा. चुन्दा वज्राचार्य व सदस्य एकाराम सिंहपिंत येँनं सःतूगु खःसा विश्वनाथ कर्माचार्य स्थानीय व्यक्तित्व खः । स्वम्हेसित स्वथाय् तयाः लाखे प्याखं मूल्यांकन याके बियाः न्हाप, लिउ, लियांलिउ व हःपाः घोषणा याःगु खः । लाखे प्याखनय् झ्यालि, धोलक निसें ड्रम तकं थायेगु याःगु खः । प्याखनय् मंगलकथं सुकुन्दा च्याकाः ज्या न्ह्याकूगु खः । प्याखं ल्हुइपिं मुख्य लाखे जूसां नापनापं कृष्ण थें ज्याःपिं देवगण राक्षसगण, पशुपंक्षीगण नं दुथ्याकूगु खःसा बाजं थाइपिं व सगं ज्वना वइपिं सकसिनं ज्वरा हे नेवाः वसः पुनाः भव्यता जायेकेगु जूगु खः । लाखे प्याखं थीथी तालय् प्रदर्शन जूगु खः । लाखे प्याखनय् छम्ह जक लाखे प्याखं हुइकेगुली नेपाली खड्गी सेवा समिति धनकुटा दुसा धरानया लाखे प्याखनय् येँय् थें लाखे व झ्यालिंचा संलग्न दु। लाखे प्याखनय् झ्यालिंचा संलग्न म्हो हे जक, द हे दःसां झ्यालिंचा व लाखे समन्वय दइगु म्हो हे जक खनेदु। लाखे प्याखनय् लाखे निम्ह ज्वःछिं लाखे प्याखं हुइकेगु चलन आपालं लाखेप्याखनय् खनेदुसा लाखेयात कृष्ण वा इन्द्र थेंज्याःपिं लाखेयात वध यानाः देवगणया विजय क्यनेगु नं जूगु खः । लाखे प्याखनय् गुगुं लाखे रक्षक वा द्यःया रुपय् कयातयेगु जूसा गुगुं लाखे प्याखनय् लाखे भक्षक कथं नं कायेगु यानातःगु खनेदु। लाखे प्याखनय् पात्र छम्ह निसें १०–१२ म्ह तक दुगु जक मखु बाजं खलः, वन्दना खलः यानाः २०–२५ म्हति नं समावेश जुयाच्वंगु दु। आयोजकपिंसं आर्थिक दृष्टिकोणं ११ म्ह व्यक्ति बाजंखलः, वन्दना खलः व प्याखं ल्हुइपिं पात्र यानाः तयातःगु खःसां म्हो हे जक प्याखं खलकं आयोजकपिनिगु ल्याःयात ध्यानय् तयातःगु दु । ख्वपया लुसि वा कथि ल्वाकेगु प्याखं गुगु प्याखंयात ख्वपय्तय्सं हनुमान प्याखनं लाखे ल्हुइकेगु जूसा गुगु प्याखं लाखे प्याखंया मू प्याखं नाप स्वापू दुसा गुगु प्याखं लाखे प्याखंनाप स्वापू मदुगु दु। लाखे प्याखंया प्याखंम्वःतय्गु भेषभुषा थःथःगु गां–त्वाः, थाय्बाय् कथं हे जूगु दु। लाखेया छ्यनय् गंगा जमुना अर्थात हाकुगु च्वाम्वः व तुयुगु च्वाम्वलं छाय्पा तयेगु जूसा आपालं लाखे प्याखं लाकां मन्ह्यासे हुलेगु याःसां स्पोर्टसुज न्ह्यानाः नं लाखे झ्यालिंचा प्याखं हुइगु याः । न्ह्यागु हे जूसां थःथःगु थाय्या मौलिकता कथं थःगु हे पहलं लाखे प्याखंया प्रस्तुति जुल । गुगुं लाखे द्यः (रक्षक) कथं प्रस्तुत जुलसा गुगुं लाखे समाजयात दुःखबीपिं कथं प्रस्तुत जुल । लाखे रक्षक वा भक्षक न्ह्यागु हे जूसां प्याखंया सन्देश शान्त व दुःखं मुक्त यायेगु जुल । लाखे प्याखं थथे हे जुइमाः धयागु मदु। थःगु थाय्बाय्या गज्याःगु परम्परा खः, व हे ल्यंकाः समाज न्ह्याकायंकेगु खः । पाहाँपिंत स्वांमाःया नापं रुद्राक्षमाः क्वखायेकेगु व वानेश्वर महादेव व सत्यदेवीया जवगु मिखा कुतुंवंगु पीठ सिद्धकालीया दर्शन याकेगु नं चैनपुरवासीपिनिगु परम्परा जुयाच्वन ।","December 21, 2019 09:24 AM"
https://nepalbhasatimes.com/37941,मेमेगु,???? ????????? दशमी,किपू चिहा संकिपा कासायात दुवालेबलय्,"कोरोना महामारीया कारणं सुलं च्वनाच्वंगु संसारया फिल्मख्यः आः वया बुलुहुँ बुलुहुँ वालावाला सनाहःगु दु। बलिउडय् सन् २०२० डिसेम्बरपाखे वयाः हलय् फिल्म रिलिज जुइगु शुरु जूगु खःसा कलिउड धयातःगु खस नेपाली भाय्या फिल्मख्यः घ्यःचाकु संल्हुनिसें वालावाला सनाहःगु दु। आः वयाः नेपालभाषाया फिल्मख्यः नं भचाभचा सक्रिय जुयावःगु दु। विशेष यानाः कोरोनाया संक्रमणया कारणं जूगु लकडाउन व संक्रमणया ग्याचिकुया इलय् नेवाः शर्ट फिल्म व म्युजिक भिडियो ख्यलय् उल्लेखनीय सक्रियता खनेदया वयाच्वंगु दु। शर्ट फिल्म अर्थात चिहा संकिपा ख्यलय् झिदँति न्ह्यः मच्छिन्द्र क्लबया कुतलय् न्ह्याःगु नेवाः चिहा संकिपा नखः थुखेपाखेया दकलय् न्हापांगु कुतः खः । व धुंकाः अमेरिकाय् च्वना वयाच्वंपिं नेवाः पासापिनिगु कुतलं न्ह्याःगु नेपालभाषा टाइम्स चिहासंकिपा कासा धुंका आः वयाः किपु नगरपालिकाया ग्वसालय् न्हापांगु किपू नेपालभाषा चिहा संकिपा कासा ११४० तक थ्यंगु दु ।                                                         देशय् संघीय शासन वये धुंकाः केन्द्रीय, प्रदेश व स्थानीय शासन प्रणाली लागु जुल । थ्वहे अन्तर्गत महानगरपालिका, नगरपालिकायात स्थानिय सरकार धकाः धाल । थ्व ल्याखं सरकारया प्रत्यक्ष संलग्नता दुगु न्हापांगु चिहाः संकिपा कासा ११४० क्वचाल । सरकारपाखें हे नेपालभाषाया संकिपायात तिबः बिइ कथं ग्वसाः ग्वःगु न्हापांगु किपू चिहा संकिपा कासा स्थानीय तह पाखें आधिकारीक रुपं नेपालभाषाया संकिपायात स्वीकार याःगु वा प्रोत्साहन ब्यूगु न्हापांगुखुसी खः । उकिं थ्व चिहाः संकिपा कासायात नेपालभाषाया संकिपा ख्यलय् हे छगू च्वछाय् बहगु पलाः कथं कायेमा । नेपालभाषा ख्यलय् छुं नं कासा वा सिरपाया संस्थागत विकासया अभाव जुयाच्वंगु दु। छुं छुं संस्थागत पलाः ल्ह्ंवंसां छुं धिसिलाक्क न्ह्यावने मफुनि । नेपालभाषाया मनोरञ्जन ख्यलय् चिहाः संकिपा छगू बांलाःगु पलाः जुया वयाच्वंगु दु। थुकी योवन शाक्य व रजिन महर्जन थेंज्याःपिं न्हूगु पुस्ता लिसें पवन जोशी, आर्यम नकःमि व रामकृष्ण खड्गी थेंज्याःपिं पुलांगु पुस्ता नं शर्टफिल्म ख्यलय् थःगु आबद्धता क्यना वयाच्वंगु दु । किपू नगरपालिकां भिजिट नेपालयात आज्जु तयाः हे किपूया प्रवद्र्धन याये धकाः ‘शर्ट फिल्म फेस्टिभल’या अवधारणा हःगु खः, उकी ब्वति कायेगु निंति हे मुक्कं १८ गू फिल्मं थःगु स्क्रिप्ट दुथ्याकूगु खःसा न्हय्गू चिहा संकिपा दुहां वःगु खः । थुकी ब्वति काःगु संकिपा कथं न्हेका सिं, साःगः, किपू देय्, बाखं मखु थ्व खँ, अर्ति, लाखे पाः व आजुद्यः खः । मुक्कं किपूया बिषयय् जक दयेकूगु थुगु चीहाः संकिपां किपूया बारे अझ थप रोचक सामाग्री पितब्यूगु दु । लाखे पाः न्हापांम्ह मिसा उपन्यासकार शशीकला मानन्धरया न्ह्यब्वःया लाखे पाः छगू लोकबाखनय् आधारित संकिपा खः । किपुलिइ छगू इलय् लाखे छम्हेस्यां तसकं दुःख बियाच्वंगु जुयाच्वन । उगु इलय् लाखेपाखें किपूयात सुरक्षित याना तयेत लय् पतिकं छम्ह म्ये, छतेप थ्वँ ज्वनाः लाखेयात पाः च्वंवनेमाः । त्वाःयापिं मनूत पालंपाः वनाः पाः च्वंवनी । गुबलें गुबलें थथे पाः च्वंवंम्ह मनूतकं लिहां मवइगु जुल । थ्वहे झ्वलय् लाखेपाः च्वं वंम्ह छम्ह ज्याथम्ह मिसां इन्द्रायणी द्यःयात पुकार यानाः लाखेयात स्याइगु बाखं थुकी दु। कलाकार कथं शशिकला मानन्धर, अन्नपूर्णेश्वरी श्रेष्ठ, नगीना जोशी, प्रकाश श्रेष्ठ, वीरप्रसाद भंसारी, कृष्णभक्त महर्जन, सपना शर्मां थुकी म्हिताच्वंगु दु। थुगु प्याखं आर्यम नकःमिं निर्देशन याःगु खः । साःगः पृथ्वीनारायण शाह नांयाम्ह गोर्खाया जुजुयात किपुली आक्रमण यायेगु निंतिं किपूया गोप्य लँ चायेका ब्यूपिनिगु बाखं दुगु थ्व चिहा संकिपाय् उम्ह जुजुं त्याकेधुंकाःया असर गथे जुल धकाः क्यना तःगु दु। राजेन्द्र मान शाक्य व सुरज व्यञ्जनकारया नापनापं यसराज गराचया मू भूमिका दुगु थुगु चिहा संकिपा प्रदीप खड्गीं निर्देशन याःगु खः । बाखं मखु थ्व खँ धुँ देय् प्रोडक्सन प्रा.लि. किपूया न्ह्यब्वया ‘बाखं मखु थ्व खँय्’ निम्ह मतिनामिया बाखं क्यनातःगु दु। स्थापना यानातःपिं द्यःया भक्तिभावं मनूया बानी व्यवहार हिलावनी धयागु सन्देश न्ह्यब्वयातःगु थ्व चिहा संकिपाय् नुगः मदयावंसा नुगः दयेकीम्ह द्यः अले यःम्ह चूलाकाबीम्ह ख्यालिद्यःया खँ क्यना तःगु दु। रविन्द्र महर्जनं निर्देशन याःगु थ्व संकिपाय् किपूया परम्परायात क्यनातःगु दु । किपू देय् नरेन महर्जनया च्वसाय् ‘किपू देय्’ छगू काव्यात्मक चिहा संकिपा खः । पृथ्वीनारायण शाहया उदय व शाहवंशया अन्त तकं थुकी एनिमेशनया ग्वाहालिं क्यनातःगु दु। एनिमेशनया माध्यमं छगू बिस्कं सवाः थुकी बियाच्वंगु दुसा शोभा महर्जन व राज्यलक्ष्मीं नं थुकी म्हिताच्वंगु दु। थुकिया निर्दे शनय् नरेन महर्जन व शोभा महर्जनया नां बियातःगु दु। बाखं दुगु शर्टफिल्म अर्थात फिक्शन फिल्मयात जक दुथ्याकेगु धकाः धयातःगु थ्व कासाय् सेमी डकुड्रामाया थ्व फिल्म नं दुथ्याना च्वंगु दु। थ्व शर्टफिल्मया आकर्षण धइगु उगु ईया किपुयात एनिमेशनया माध्यमं न्ह्यब्वयेगु कुतः खः । अर्ति पृथ्वीनारायण शाहं छक्वः छथाय् बाय्च्वंबलय् अन बेलि यानाच्वंगु इलय् काचाकाचा जा नयेत स्वइ अले ल्हातय् स्याथाक्क पुइ । अबले छेँ थुवालं अथे यानाः जा नयेगु मखु सिथंसिथं नयेगु यायेमाः धकाः अर्ति बिउगु व थ्व हे अर्ति लिधंसा कयाः पृथ्वीनारायण शाहं किपुली आक्रमण यानाः त्याका काल धयागु बाखंया लिधंसाय् थ्व चिहा संकिपा दयेकातःगु खः । सुरेश महर्जन, सनिश शाक्य व सजिना महर्जनया भूमिका दुगु न्यँकंबाखंया लिधंसाय् दयेकातःगु थ्व संकिपा सागर महर्जनं निर्देशन याःगु खः । आजु द्यः बाघभैरवया उत्पत्ति गथे जुयाः जुल धइगु लोकबाखंया लिधंसाय् दयेकूगु थ्व चिहा संकिपा नेवाः युट्युब पाखें निर्माण याःगु खः । योबन शाक्यया निर्देशनय् दयेकूगु थ्व चिहा संकिपाय् सरिता बज्राचार्य, अमन महर्जन लगायत आपालं कलाकारया भुमिका दु। मस्त म्हिताच्वंबलय् म्हिवसाः कथं दयेकूम्ह चायाम्ह धुं च्वलेचात नल धका सुनांनं पत्या याइमखु, तर लिपा वना सत्य खँ  वाःचाःबलय् उम्ह धुँयात किपू देय् रक्षकया रुपय् थापना याइगु बाखं थुकी क्यनातःगु दु । न्हयेका सिं किपू देय् दुने छगू अज्याःगु नं दिप दु गन सीम्ह मनू उइत न्हेका सिं दःसा गाः । थुकिया हे लिधंसा कयाः दयेतःगु न्हयेका सिँ संकिपाय् भाजंगालय् पासापिं क्याम्प फायर याःवनीगु इलय् अन छुं अप्रिय घटना जुइ गुकिं यानाः प्यम्ह पासापिं मध्य छम्ह पासा बेहोस जुइ । व बेहोस जूम्ह मिसायात छम्ह रहश्यमयी मनुखं होसय् हयाः भाजंगालय् जूगु छगू बाखं कनी । थुकी शुशिल राजोपाध्याय व कृष्णभक्त महर्जनया मू भूमिका दुसा थुगु प्याखं भाईकाजी महर्जनं निर्देशन याःगु खः । थथे न्हयेगू चिहा संकिपा दुथ्याःगु कासाय् निर्देशक प्रदीप खडगीया ‘साःगः’ न्हाप लाःगु खःसा, योबन शाक्यया ‘आजु द्यः’ लिउ लात । लियांलिउ निर्देशक आर्यम नकःमिया ‘लाखेपाः’ व हःपा कथं भाईकाजी महर्जनया ‘न्हयेका सिँ’ लाःगु खः । दकलय् लिपा थुकथं न्हय्गू चिहासंकिपा कासाया लिच्वः पिहां वये धुंका थुकियात चर्चा परिचर्चा अप्वया वयाच्वंगु दु। सिरपा क्वछिनाया घोषणा जुइ धुंकाः गुलिसिनं कासायात च्वछायाच्वंगु दुसा गुलिसिनं कुंखिना नं च्वंगु दु। किपू देय्यात हलिं न्यंकभनं थ्यंकेगु तातुना ग्वसाःग्वःगु थ्व कासा थःगु उद्देश्यय् गुलि ताःलात धइगु खँ बुलुहुँ सिइदयावइ तर थ्व दक्वं संकिपायात संस्कृति व पर्यटन मतिनामिपिनिगु न्ह्यःने न्ह्यब्वयेबलय् थुकिं सकारात्मक लिच्वः हे क्यनी धइगु खँय् शंका याये थाय् मदु। थ्व ल्याखं ग्वसाः खलः थःगु आज्जुया न्ह्यःने थ्यंगु दु । ऐतिहासिक, धार्मिक , साँस्कृतिक रुपं तसकं तःमिगु किपू देय् दुने सुलाच्वंगु धाय् वा दुसुनाच्वंगु अझं आपालं खँ दनि, बाखं दनि । अज्याःगु बाखनय् धाःसा थ्व पालय् चिहा संकिपा दयेकूपिंसं मिखा ब्वयेफूगु मदु। कासाय् दुथ्यागु “न्हयेका सिँ” यात दसु कथं कायेगु खःसा थुकिया प्रस्तुतिं ‘न्हयेका सिं’या रहस्ययात उले फुगु खनेमदु । कासाय् दुथ्यागु फिल्म मध्ये ‘साःगः’, ‘अर्ति’, ‘किपू देय्’ स्वंगू चिहा संकिपाया स्वापू किपूयात सास्ती याःम्ह जुजु पृथ्वीनारायण शाहलिसे दुसा किपू देय् नांयागु काव्यात्मक चिहा संकिपा छगू बाहेक मेगु निगुली व हे जुजुयात हिरो याये कथं क्यनातःगु दु। थ्व खँयात कयाः नुगः मछिंकूपिंसं किपुलिइ व हे जुजुया बाखं बाहेक मेमेगु बाखं हे मदु ला धकाः न्ह्यःसः थंगु दु। थ्व कासाय् दुहां वःगु चिहा संकिपायात दुवालेबलय् संकिपामिपिं शर्टफिल्म, मिनी फिल्म वा डकुमेण्ट्रि धइगु छु खः धका मसिया अलमलय् लाःगु खनेदु। शर्टफिल्मय् दयेमाःगु खँयात आपासिनं नाला काये मफुगु वा नाले मसःगु खनेदु । दसुया निंतिं “लाखे पाः” यात कायेजिउ । थुकिया हाकः चिहाकः जूगु ल्याखं जक चीहा संकिपा जूवंगु खः मखु धइगु खःसा थुकियात न्ह्यब्वयातःगु शैली स्वयेबलय् छगू फिचर फिल्म धायेबहजू । उकिं थुकियात शर्टफिल्म धकाः मधासे मिनी मुभि धकाः धायेमाः । “आजुद्यः” व “साःगः” चिहा संकिपा क्वचायेकातःगु प्रभावकारी जू । शर्टफिल्म पह वः । शर्टफिल्मया चले जुयाच्वंगु ट्रेण्ड अध्ययन यायेबलय् उकिया अन्तं छगू न्ह्यःसः थनेमाः धइगु खनेदुसा थ्व निगू फिल्म मध्ये “आजुद्यः” चिहा संकिपाय् उगु गुण खनेदु। थनथाय्लाक्क तनाच्वंपिं च्वलेचात लुया मवःसां अबुम्हेसिया ख्वालय् वःगु न्हिलासु व अबुम्हेसिनं थः मचायात बुया काःगु धइगु छगू प्रतिकात्मकताया चिं खः । उकियात ब्याख्या यायेबलय्च्व लेचा लुया मवःसां थः मचायात ला छुं मजू वा थः मचा वा थःगु भविष्य ला दनि धकाः ब्याख्या याःसां जिउ । “लाखे पाः” संकिपाय् धाःसा छम्ह सकारात्मक पात्रं नकारात्मक पात्रयात त्याकी धका? बाखंया लिच्वः न्ह्यब्वयातःगुलिं थुकियात पूर्ण रुपं छगू फिल्म धकाः धाये थाय् दु बरु “अर्ति” संकिपाय् छम्ह पात्रपाखें अर्ति काये धुंका आः छु याइ ले धइगु छगू न्ह्यसः थंगु दु । किपू नगरपालिकां आह्वान याःबलय् किपूया थीथी ऐतिहासिक पक्ष, धार्मिक व साँस्कृतिक पक्षयात कःघानाः चिहासंकिपा दयेके कथं याःगु खः । दुथ्यागु फिल्मय् किपू दुथ्याः, तर किपूया साँस्कृतिकता वा ऐतिहासिक महत्वयात थम्हेसिनं दुवालेगु मस्वसे छम्ह फिल्मकःमिया ल्याखं जक फिल्म दयेकूगु खनेदत धकाः आलोचना जूसां लुधंकेमाःगु खँ धइगु बहुजातिय व बहुधार्मिक व सांस्कृतिकतां जाःगु देय् नेपाःया छगू नगरपालिकायाकुतलं जूगु थुगु न्हापांगु कुतः धइगु म्हो मखु। किपुया मेयर रमेश महर्जनं आः थज्यागु चिहासंकिपा कासा लिसा लिसा कया यानावनेगु खँय् नुगः क्वसायेकादीगु दु। थुकिं लिपा लिपाया कासाय् बाखनय् अझ विविधता मालेगु कुतः जुइ, अले चिहा संकिपा यानिकी शर्टफिल्म दयेकेगु खः कि मिनि संकिपा दयेकेगु खँय् नं बांलाक मिखा ब्वइ धकाः आशा याये थाय् यक्व दनि ।","January 23, 2021 09:38 AM"
https://nepalbhasatimes.com/36616,मेमेगु,???? ?????? पञ्चमी,सु जुइ चन्द्रमाय् न्हपां थ्यनीम्ह मिसा,"अमेरिकी अन्तरिक्ष संस्था नासां २८ अर्ब अमेरिकी डलर खर्च यानाः सन् २०२४ तकया दुने चन्द्रमाय् हाकनं मनूया पलाः तयेगु योजना सार्वजनिक याःगु दु। थ्व योजना कथं न्हापांखुसी चन्द्रमाया सतहय् छम्ह मिसायात नं पलाः तयेकेगु खँ धाःगु दु । ‘आर्टिमस’ नां बियातःगु थ्व अन्तरिक्ष कार्यक्रमय् नासां न्यागू दशक लिपा चन्द्रमाय् छम्ह मिसा व मिजंयात छ्वयेत्यंगु खः । नासां सन् १९७२ इ दकलय् लिपांगुखुसी चन्द्रमाय् मनूया पलाः तयेकूगु खः । तर नासाया थ्व योजना धाःसा अमेरिकी संसदं ३.२ अर्ब डलर गुकथं निकास याइ धयागु खँय् निर्भर जुइ ।                                                         नासाया योजना कथं अन्तरिक्ष यात्रीतय्त ‘ओरीअन’ नांया छगू एपोलो थेंज्याःगु यात्रुवाहक यानय् तयाः चन्द्रमाय् छ्वइ । नासाया प्रशासक जिम ब्रिडेन्सटिनया कथं २८ अर्ब डलरया थ्व योजनाय् प्यदँया दुने थ्व ध्यबा खर्च जुइ । थुकी रकेट, क्याप्सुल, मानव अवतरण प्रणाली, अन्तरिक्ष यात्रीं फिइमाःगु वसःसहित फुक्क खर्च दुथ्यानाच्वंगु दु । वय्कःया कथं न्हापांगु ३.२ अर्ब डलर सन् २०२१ य् विकास यायेत्यंगु मानव अवतरण प्रणालीया निंतिं खः । उकिं अमेरिकी संसदं थ्व ध्यबा गुकथं पारित याइ धयागु खँय् तःधंगु रणनीतिक महत्व दु। अमेरिकाया क्वय्या सदनं थ्वयां न्ह्यव हे छगू विधयेक अनुमोदन यासें चन्द्रमाय् अवतरण यायेगु यानया निंतिं ६० करोड डलर छुटे यायेधुंकूगु दु। अथे खःसां थ्व यान निर्माण यायेगु ज्या पूवंकेत नासायात थप ध्यबाया आवश्यक दनि । सु जुइ चन्द्रमा वनीम्ह मिसा ? सन् २०१९ या जुलाइ महिनाय् नासाया प्रशासक ब्रिडेन्सटिनं सीएनएनलिसे खँ ल्हासें चन्द्रमाय् वनीम्ह मिसा गज्याःम्ह जुइ धयागु खँ धाःगु खः । वय्कःया कथं चन्द्रमा वनीम्ह मिसा बांलाक अन्तरिक्ष उडानया अनुभव दुम्ह व अन्तर्राष्ट्रिय अन्तरिक्ष केन्द्रय् च्वनेधुंकूम्ह जुइ । वय्कलं थ्व अन्तर्वार्ता बिउगु इलय् तक नासायाके झिंनिम्ह मिसापिं सक्रिय अन्तरिक्ष यात्री दुगु खः । आः थ्व झिंनिम्हय् थगुने जक तालिम पूवंकूपिं मेपिं न्याम्ह मिस्त थप जुइधुंकूगु दु। थुपिं सन् २०२४ य् चन्द्रमाय् वनेगु निंतिं आवश्यक मापदण्ड दुने लाइ कि लाइमखु धयागु स्पष्ट जूगु मदुनि । चन्द्रमाय् वनीम्ह अन्तरिक्ष यात्री ल्ययेगु ज्या चन्द्रमाय् रकेट प्रक्षेपण याये स्वयां निदँ न्ह्यः हे जुइगु खँ धाःगु दु । अमेरिकाया चाहना, चीनया चिउता चन्द्रमाय् हाकनं मनू छ्वयाः ह्वाइट हाउसं अन्तरिक्षय् थःगु देशया अग्रतायात नवीकरण याये चाहे जूगु खनेदु। अमेरिकां चन्द्रमाया दक्षिण धुर्वय्च्वा पु मालेगु योजना दयेकातःगु दु। यदि थ्व लुइकेफत धाःसा चन्द्रमाय् हे रकेटयात माःगु इन्धन दयेकेत छ्यलेफइ । पृथ्वीं निसें इन्धन ज्वना वनेगु स्वयां थ्व तसकं दंगु जुइ, अले थुकिं चन्द्रमाय् आधारित जुइगु अर्थतन्त्रया आधार तयार याइ । तर अमेरिकी उपराष्ट्रपति माइक पेन्सं चीनया अन्तरिक्ष महत्वाकांक्षालिसे स्वानाः थ्व योजनाय् चिउताः प्वंकाच्वंगु दु। सन् २०१९ या जनवरीइ चीनं चन्द्रमाया उगु थासय् रोबटसहितया यान नियन्त्रित रुपं अवतरण याकेत ताःलाःगु खः । थ्व अभियान कथं चीनं चन्द्रमाया चा पृथ्वीइ हयेगु तयारी यानाच्वंगु दु । अथेहे चीनं आः अज्याःगु अन्तरिक्ष यान नं विकास यायेधुंकूगु दु गुकी च्वनाः चिनियाँ अन्तरिक्ष यात्रीत चन्द्रमा थेंज्याःगु भित्री अन्तरिक्ष गन्तव्य तक वनेफइ । चीनया लक्ष्य सन् २०२४ दुने हे धयागु ला मदु, तर थ्व दशकया अन्त्य तक चीनं नं थज्याःगु लक्ष्य दयेकेफु। थुकथं अभियान न्ह्याइ नासाया योजना कथं न्हापांगु चरणय् मानवरहित छगू परीक्षण उडान सन् २०२१या शरद यामय् जुइ । आर्टिमस १ नां बियातःगु थ्व यानं चन्द्रमा छचाः चाःहिलाः लिां वइ । नासाया ह्युमेन स्पेसफ्लाइट प्रमुख क्याथी ल्विडर्सया कथं थ्व यानं लछि बिकाः फुक्क कथंया महत्वपूर्ण प्रणालीया परीक्षण याइ । आर्टिमस – २ नं धाःसा थथे हे चन्द्रमाया परीक्रमण याइ, तर मनू सहित । थ्व मिशनय् थप जूगु न्हूगु सुविधा कथं रकेटपाखें ओरीअन छुटे जुया वनेवं चन्द्रमाय् अवतरण व उडानया निंतिं यात्रु थःम्हं हे अन्तरिक्ष यानयात नियन्त्रण यायेफइ । थ्व सुविधां ओरीअनया ज्या यायेगु क्षमतायात बल्लाका बी । आर्टिमस ३ धाःसा थ्यंमथ्यं ४८ दँ न्ह्यः एपोलो १७ चन्द्रमाय् वनाः मनूयात चन्द्रमाया धरती अवतरण यायेधुंकाःया न्हापांगु अभियान जुइ । नासां थीथी कम्पनीयात ९०..७ करोड डलर दामं चन्द्रमाय् अवतरण यायेगु यानया डिजाइन व निर्माणया जिम्मा बिउगु दु । थ्व दशकया अन्त तकया दुने नासां चन्द्रमाय् मानव आधारकेन्द्र दयेकेगु योजना दयेकाच्वंगु दु। आर्टिमस आधार शिविर नां बीगु थ्व अभियानं चन्द्रमाय् ताःई तक च्वनाः खोज अध्ययन यायेगु पूर्वाधार दयेकी । बिबिसी","December 05, 2020 06:48 AM"
https://nepalbhasatimes.com/27789,मेमेगु,११४० पोहेंलाथ्व तृतीया,एलियनय् बासस्थान चन्द्रमा,"मणिरत्न शाक्य                                                          ब्रम्हाण्डया छगू ग्रह पृथ्वीइ जीवित प्राणी दु धाथें मेमेगु ग्रहलय् नं जीवित प्राणी दु धयागु खँ धार्मिक ग्रन्थय् ब्वने दु । तर थुकियात प्रमाणित यानाः क्यने फयाच्वंगु मदु । अथे नं थौंया वैज्ञानिक युगय् पृथ्वीं पिने मेगु ग्रहय् मनूत वनेगु, अनया वस्तुस्थितिया बारे अध्ययन, अनुसन्धान यायेगु याना वयाच्वंगु दु, गुगु तसकं रहस्यमय जुयाच्वंगु दु । थ्व हे झ्वलय् पृथ्वीया उपग्रह चन्द्रमाय् जीवित प्राणी दु धयागु अपुष्ट समाचार पिदनाच्वंगु दु । चन्द्रमाया मिसन एपोलो ११ या अन्तरिक्ष वैज्ञानिकतय्सं चन्द्रमाय् जीवित प्राणी खंगु दावी याःगु खः । पृथ्वीं पिने मेगु ग्रहया जीवित प्राणीतय्त एलियन धकाः धाइ । एलियन थथे हे च्वं धकाः सुनानं यकिन यानाः धाये मफुसां सामान्यतया मनूत थें च्वंगु, तर तीक्ष्ण बुद्धिजीवि, तसकं विकसित प्राणी जुयाच्वंगु वैज्ञानिकतय् अनुमान दु । सन् १९६९ जुलाई २०, आइतवाः कुन्हु संयुक्त राज्य अमेरिकाया स्थानीय ई कथं बहनिसिया १०ः५६ बजे एपोलो ११ या अन्तरिक्ष वैज्ञानिक निल आर्मस्ट्रङं चन्द्रमाय् दकलय् न्हापां मनूया पलाः तयाः कीर्तिमान कायम याःगु खः । अबलय् चन्द्रमाय् निभाः त्वयाच्वंगु खःसा नील आर्मस्ट्रङ अन २ घन्टा १२ मिनेट च्वंगु खः । नील आर्मस्ट्रङं चन्द्रमाय् पलाःतःगु १९मिनेट लिपा एपोलो ११ या हे मेम्ह अन्तरिक्ष वैज्ञानिक इडविन बज एल्द्रिनं चन्द्रमाय् पलाः तःगु खः । उमिसं अन उखे थुखे जुयाः फोटो, भिडियो कायेगु ज्या याःगु खःसा चन्द्रमाया धरातलया नमुना संकलन याःगु खः । अथे हे उमिसं अन निगूति भूगर्भ सम्बन्धित परीक्षण नं यानास्वःगु खः । चन्द्रमाय् न्ह्यानाच्वंगु थज्याःगु गतिविधि पृथ्वीइ च्वनाः चन्द्रमाया मिसन कार्यालय नासाय वैज्ञानिकतय्सं अनया अन हे स्वयाच्वंगु खः । अथे हे अमेरिका नापं थीथी मेमेगु देशं नं स्वयाच्वंगु खः । थबलय् चन्द्रमाय् च्वनाच्वंपिं वैज्ञानिकतय्सं नासाया वैज्ञानिक नाप खँल्हाबल्हा यानाच्वंगु खः । थज्याःबलय् चन्द्रमाय् च्वंपिं वैज्ञानिकतय्सं मनुखं सुनानं पत्याः याइमखु थेंज्याःगु अभिव्यक्ति बिउगु खः, गुगु न्यनेबलय् मनूत चकित जुइगु स्वाभाविक जू । उमिसं धाःगु खःकि उपिं अन याकःचा मखु । उमित सुनानं अन हे मेगु थासं स्वयाच्वंगु दु । नापं उमिसं अन उडनतस्तरी नं खंगु खँ न्ह्यथंगु खः । अन्तरिक्ष वैज्ञानिकतय्सं पृथ्वीया नासाया वैज्ञानिकतनाप गोप्य च्यानलय् थ्व खँ ल्हाःगु खः, गुकियात सर्वसाधारणं न्यने दयाच्वंगु मदु । तर नासाया वैज्ञानिकतय्सं थ्व खँयात गोप्य यानातःगु खःसा अनौपचारिक रुपं अन्तरिक्ष वैज्ञानिकतय्सं चन्द्रमाय् छु खंगु धयागु यकिन मजूगु व उकिया प्रमाण नं मदुगु जुयाः पत्याःयाये मफइगु खँ धकाः न्ह्यथनाच्वंगु दु । नासाया थ्व धापू तसकं रहस्यमय जूगु धइगु धापू दु । थुलि जक मखु, एपोलो ११ धुंकाः एपोलो १७ तकया दुने मेपिं झिम्ह वैज्ञानिकतय्सं चन्द्रमाय् पलाः तयेधुंकूगु दुसा उमिसं नं एलियन व उडनतस्तरी बारे छुं नं खँ पुष्टि यानाच्वंगु मदु । थुकियात नं आःतक गोप्य हे यानातःगु दु । तर छगू खँ नासाया वैज्ञानिकतय्सं थथे गोप्य यानाच्वंसां चन्द्रमाय् पलाः तःपिं अन्तरिक्ष वैज्ञानिकतय्सं इलय्ब्यलय् बिउगु अन्तर्वार्ताय् उमिसं यलियन व उडनतस्तरी खंगु दावी याना वयाच्वंगु दु, गुगु तसकं उत्सुकताया विषय जुयाच्वंगु दु । उडनतस्तरी पृथ्वीलय् नं यक्व हे मनुखं खंगु दावी यानाच्वंगु दु । उडनतस्तरी एलियनतय् यात्राया वाहन धायेगु यानाच्वंगु दु । थज्याःगु वाहन पृथ्वीइ लखंलख मनुखं खंसां थुकियात तिफ्याये मफयाः अज्ञात वस्तुया रुपय् वर्णन यायेगु यानाच्वंगु दु । इतिहास दुवाला स्वयेबलय् अज्ञात वस्तु विशेषज्ञतय् धापू कथं पृथ्वीलय् उडनतस्तरी सन १९४५ पाखे दकलय् न्हापां खनेदुगु खः । सन् १९४५ या जुलाइ १६ कुन्हु संयुक्त राज्य अमेरिकां दकलय् न्हापां न्युक्लियर परीक्षण याःगु खः । थ्व परिक्षण थुलि भयानक व शक्तिशाली जुलकि थुकिया मि ज्वाला अन्तरिक्ष तक खनेदुगु दावी वैज्ञानिकतय्सं याःगु खः । थ्वयां लिपा अमेरिकां जापानया नागासाकि व हिरोसिमाय् न्युक्लियर बम प्रहार याःगु खः । थुकिया लिच्वः नं तसकं भयावह जुयाः अन्तरिक्षं तकं खनेदुगु खः । पृथ्वीलय् थज्याःगु ऐतिहासिक घटना लिपा उडनतस्तरी पृथ्वीइ यक्व खनेदुगु धयागु उल्लेख जुयाच्वंगु दु । वैज्ञानिक विश्लेषण कथं पृथ्वीइ खनेदुगु थज्याःगु गतिविधि नाप परिचित जुइत एलियनत पृथ्वीपाखे वयेगु याःगु खः । थ्व हे झ्वलय् सन् १९४७ जुलाइ ८ कुन्हु अमेरिकाया न्यू मेक्सिकोया रसवेलय् छगः उडनतस्तरी दुर्घटना जूगु खः । थ्व घटनायात उडनतस्तरीया दकलय् तःधंगु घटना कथं कायेगु यानाच्वंगु खः, गुकियात अबलय्या अमेरिकाया राष्ट्रपति ह्यारी ट्रुम्यानं तसकं मन बियाः न्यने कने यानाच्वंगु खः । छाय्धाःसा थ्व दुर्घटना जूगु थासय् लुयावःगु वस्तु पृथ्वीइ उपलब्ध जुइमफइगु जुयाच्वन । तर थ्व घटनायात लिपा अमेरिकी सरकारी निकायं मौसम बेलुन दुर्घटना धकाः धयाः त्वपुयाछ्वत । थुलि जक मखु, पृथ्वीया थीथी थासय् उडनतस्तरी यक्व मनुखं खनेधुंकूसां थुकियात अमेरिकां गबलें चासो तयाः स्वयाच्वंगु मदु । अथे हे रुसं नं थज्याःगु घटनायात गुपचुप याना छ्वयेगु यानाच्वंगु दु । थुकिं यानाः पक्का नं एलियन व उडनतस्तरीया बारे अमेरिकाव रुसं खँ सुचुकाच्वंगु आशंका जूगु दु । थ्व हे झ्वलय् ब्वने दु कथं अमेरिका व रुसं गोप्य रुपं एलियननाप स्वापू तयाः उमिगु प्रविधि ट्रान्सफर यायेगु ज्याय् लगे जुयाच्वंगु दु । एलियननाप थज्याःगु स्वापूया कारणं अमेरिकां चन्द्रमाय् मनू छ्वयेगु अभियान हे दिकूगु धयागु न्यने दु । तर नासाया वैज्ञानिकतय्सं चन्द्रमाय् मनू छ्वयेगु ज्या तसकं खर्चालु जूगु जुयाः दिके माःगु धइगु धापू तया वयाच्वंगु दु । तर अनौपचारिक रुपं चन्द्रमाय् उन्नत सभ्यता दुगु कारणं मनू छ्वयेगु ज्या दिकेमाःगु धायेगु यानाच्वंगु दु । चन्द्रमायात छगू इलय् मनुखं द्यःया रुपय् माने यानाच्वंगु खः । तर थौंया वैज्ञानिक युगय् चन्द्रमाय् मनुखं पलाः तयाः अनया वस्तुस्थित बारे अध्ययन अनुसन्धान यायेगु यानाच्वंगु दु । थ्व हे झ्वलय् वैज्ञानिकय्सं चन्द्रमाय् यक्व हे क्रेटर अर्थात बाता थें गाःवंगु थाय्त दुगु खँ न्ह्यथंगु दु । थज्याःगु क्रेटर चन्द्रमाय् थ्यंमथ्यं ३ लाखति दु, गुकी गनं गनं दथुइ ह्वः दु । थज्याःगु ह्वः हे एलियनतय् बासस्थान धायेगु यानाच्वंगु दु । चन्द्रमाय् थज्याःगु ह्वः यक्व दुगु कारणं चन्द्र दुनें दुनें फुस्कुलु धकाः नं धायेगु यानाच्वंगु दु । अन्तरिक्ष वैज्ञानिकतय्सं यानास्वःगु प्रारम्भिक अध्ययनं नं चन्द्रमा दुने दुने फुस्कुलु जुइफइगु यक्व सम्भावना दुगु क्यनाच्वंगु दु । तर थ्व अध्ययनं अनुसन्धानया विषय जुयाच्वंगु खँ न्ह्यथंगु दु । चन्द्रमा पृथ्वीया उपग्रह जूगु जुयाः चन्द्रमां पृथ्वीयात चाःहिलाच्वंगु दुसा चन्द्रमा स्वयम थःगु मेरुदण्डय् चाःहिलाच्वंगु दु । चन्द्रमां पृथ्वीयात छचाः चाःहिलेत २९ न्हु १३ घन्टा लगे जू । अथे हे चन्द्रमा थःगु मेरुदण्डय् छचाः तुलेत नं उलि हे ई लगे जू । अर्थात चन्द्रमाया १ न्हु पृथ्वीया २९ न्हु जुयाच्वंगु दु । थ्व हे कारणं चन्द्रमाय् थ्यंमथ्यं १४ न्हि न्हिनय् जुयाच्वंसा १४ न्हि चान्ह जुयाच्वनी । चन्द्रमायात स्वयेबलय् स्थीर थें खनेदयाच्वंगु दुसा चन्द्रमाया छब्व अर्थात छगू पाता जक पृथ्वीं खने दयाच्वंगु दु । पृथ्वीं खनेदुगु, ब्वयात नियर साइड धाइसा पृथ्वीं गबलें स्वये मखनीगु मेगु ब्व अर्थात पातायात फार साइड अर्थात डार्क साइड धकाः धाइ । थ्व डार्क साइड धायेवं थन गबलें हे निभाः मत्वइगु धइगु मखुकि अनया बारे यक्व हे खँ अनभिज्ञ जूगु व पृथ्वीं थ्वथाय् खनेमदुगु जुयाः डार्क साइड धाःगु खः । थ्व डार्क साइड एलियनतय् वासस्थान धाइसा थनया सतहलय् नियर साइडया तुलनाय् प्रचुर मात्राय् लुँ व प्लाटिनम ल्वाकज्यानाच्वंगु दु धाइ । पृथ्वीं खनेदुगु ब्व नियर साइडपाखे ज्वालामुखी मुयाः अनया सतहया रसायानय् यक्व हिउपाः वःगु उल्लेख जुयाच्वंगु दु । थ्व हे ज्वालामुखी मुयाः चन्द्रमाया गर्भं पिहां वःगु हाकुगु चि ल्वाकज्याःगु खनिज पदार्थ सतहलय् जम्मा जुयाः चन्द्रमाय् हाकुगु दाग लाःगु खः, गुकिं यानाः पृथ्वीं चन्द्रमाय् स्वयेबलय् हाकुगु दाग खनेदयाच्वंगु दु । थुकियात ‘मारिया’ धाइ । छगू इलय् मारियायात समुद्र धकाः भाःपियाच्वंगु खः। मारियां चन्द्रमाय् खराचित प्रतिबिम्बित यानाच्वंगु धाइ । खराचा गथे सुन्दर, शान्त जुयाच्वंगु दु, चन्द्रमा नं स्वयेबलय् अथेहे सुन्दर शान्त जुयाः मनमोहक जुयाच्वंगु दु । थ्व हे चन्द्रया सूर्यया प्रकाश ज्वाज्वल्यमान जुयाः पृथ्वीयात चान्हय् नं न्हिनय् थें झःझः धायेकाच्वंगु दु । चन्द्रमाय् यानास्वःगु अनुसन्धान कथं अन तसकं म्हो जक फय् दु । उकिं चन्द्रमाय् फय् मदु धकाः धायेगु यानाच्वंगु दु । वैज्ञानिकतय् अध्ययन कथं चन्द्रमाया सतहलय् १ घनसेन्टिमिटरय् थ्यंमथ्यं १०० ग्यास मालिक्यूल दु । तर पृथ्वीया समुद्रया सतहलय् उलि हे आयतनय् १०,००० करोड ग्यास मालिक्युल दु । थ्व हे कारणं चन्द्रमाय् फय् मदु धाइ । तर अन महत्वपूर्ण ऊर्जायुक्त हेलियम ग्यास दु धाइ । चन्द्रमाय् गुरुत्वाकर्षणया भार नं पृथ्वीइ स्वयां खुब्वय् छब्व जक दु । थ्वहे कारणं पृथ्वीया समुद्र नाप चन्द्रमाया आकर्षण अप्वयाच्वंगु दु, गुकिं यानाः समुद्रय् छाल वयेगु यानाच्वंगु दु । थथे हे चन्द्रमाया अध्ययनं चन्द्रमाया सतहया तापमान न्हिनय् व चान्हय् हे यक्व थहांकुहां जुयाच्वंगु दु । अन न्हिनसिया तापमान थहां वनाः १२७ डिग्री सेल्सियस थ्यनाः तसकं तांन्वइगु जुयाच्वंगु दुसा चान्हय् थ्व तापमान कुहां वनाः माइनस १७३ डिग्री सेल्सियस थ्यनाः तसकं ख्वाउँ जुयाच्वंगु दु । थ्व नं थाय् अनुसारं पानाच्वंगु दु । चन्द्रमाया थज्याःगु भौतिक संरचना व वातावरणया कारण अन सुं नं मनूत याउँक म्वाये फइगु अवस्था मदु । तर एलियनत याउँक वास यानाच्वंगु धइगु आशंकां एलियत सभ्यता आश्चर्यं भयबियाच्वंगु स्पष्ट जुयाच्वंगु दु । थ्व हे आश्चर्ययात चिरे यायेत थौंया आधुनिक युगय् विज्ञान व प्रविधिया माध्यमं एलियन बारे व्यापक खोजीनीति जुयाच्वंगु दु । ब्रम्हाण्डया थीथी ग्रहय् एलियन सभ्यताया सम्भावनाया कारणं अमेरिकां Search for extraterrostrial intelligence (SETI)नांया अनुसन्धान केन्द्र हे स्थापना यानातःगु दु । थुकिया मू उद्देश्य धयागु एलियननाप संचार स्थापना यायेगु खः । अथे हे ईब्यः कथं एलियनतनाप स्वापू तयेगु, उपिं नाप म्हसीका कालबिल यायेगु व उपिं नापनापं जुइगु खः, गुकिं पृथ्वीया उन्नत सभ्यता स्थापनाय् बः बीफइ । तर नांजाःम्ह अन्तरिक्ष वैज्ञानिक स्टेफन हकिङया पृथ्वी निवासीतय् एलियनतनापया स्वापू खतरनाक सावित जुइगु भविष्यवाणी दु । एलियनत गबलें सौहार्दपूर्ण जूसां उमिगु दुश्मनी मनूतय् जीवन बर्बादया कारण जुइफु । वय्कःया धापू कथं गथे छम्ह मनुखं लखंलख इमूचित क्षणभरं हे न्हुया छ्वयेफु । अथे हे छम्ह एलियनं लखंलखं मनूतय् बस्ति सखाप यानाबीफु । थ्व हे कारणं पृथ्वी निवासीतय् एलियनत नापया स्वापू थुलि अद्भुत जुइ, उलि हे उपिंनापया चाल होशियारीपूर्ण जुइमालीगु खँय् विश्वास यायेफु ।","December 29, 2019 05:11 AM"
https://nepalbhasatimes.com/39117,मेमेगु,???? ????????? अष्टमी,विलक्षण माणिकलाल," श्रीलक्ष्मी श्रेष्ठ  लाइदन, द नेदरलन्द                                                          झी सकसिनं अतिकं हनातयाम्ह प्रोफेसर, समालोचक माणिकलाल श्रेष्ठ वंगु मंगलवाः सुथय् ८९ दँया मंत धाःगु बुखँ न्यनाः सकस्यां नुगः मछिं । छम्ह बिचारक, समालोचक व लेखक जुयाः थःगु सम्पूर्ण जीवन नेपालभाषा साहित्य च्वज्याय् अले नेवाः जातिया हक हितया आन्दोलनय् पाना झाःम्ह वय्कः मदयाः नेवाःतय् निम्ति गबलें पूमवनीगु नोक्सानी जूगु दु । वय्कलं त्वःता झाःगु बौद्धिक विरासत वइगु पुस्ताया निंतिं नं अमूल्य निधि जुयाः ल्यनाच्वनी । वय्कःया अन्त्य झीगु समाजया निंतिं अपूरणीय क्षति खः । भाजु माणिकलाल श्रेष्ठ ने.सं. १०५२ कौलाथ्व १४ (मोहनि चतुर्दशी, वि.सं. १९८९ आश्विन २७ गते, ईस्वी सन् १९३२ अक्टोबर १४) कुन्हु येँया थँहिति त्वालय् मां लक्ष्मी कुमारी व बौ सुब्बा हीरालाल श्रेष्ठया माहिलाम्ह काय् कथं जन्म जुयादीगु खः । वय्कःया जहान सिलु सिंह (सुशीला सिंह) नेपाःया न्हापांम्ह मिसा अधिवक्ता, न्हापांम्ह मिसा वरिष्ठ अधिवक्ता व सर्वोच्च अदालतया न्हापांम्ह मिसा न्यायाधीश खः । अथे हे काय् मलखलाल नुगःया शल्य चिकित्सक खः । चीधिम्ह काय् सितुलाल फेसियल म्याक्सिलरी सर्जरी पोष्ट ग्राजुएट धुंकाः एम डि यानाः अनंलि अर्थोडोन्टिक्सय् पीएच.डी. यानादीम्ह खः । म्हिता जुइ हे मगाःनिबलय् वय्कः प्यदँ जक फूबलय् शहीद चिनियालाल सिंह व वय्कःया दाजु स्व. फत्तेबहादुर सिंहपिंसं चले यानाच्वंगु ऐतिहासिक स्कूल महावीर इन्स्टिच्युटय् वय्कः भर्ना जुयाः शिक्षा शुरु यानादिल । उगु ईया क्रान्तिकारीत मुनीगु ऐतिहासिक स्कूलय् ब्वनाः वय्कलं प्रारम्भिक इलय् हे शहीद गंगालाल श्रेष्ठ, शहीद चिनियालाल सिंह, कवि सिद्धिचरण श्रेष्ठ, पूर्ण बहादुर मानव, टंकविलास बज्राचार्य थेंज्याःपिं राजनैतिक व्यक्तित्वपिंपाखें शिक्षा कयादिल, गुकिया प्रभाव वय्कःयात जीवनजःछि हे लात । वय्कः महावीर स्कूलय् ब्वनाच्वंगु इलय् छकः वय्कःयात हे कयाः शहीद गंगालालं शहीद चिनिया लालजुयात धयादीगु जुयाच्वन, “चिनिया दाइ, थज्याःपिं सुरुवाःया इजार चीमसःपि,ं न्हि काये मसःनिपिं मस्तय्त ब्वंकाः देशय् हिउपाः हयेगु छिगु विचार ला ?” उकिया लिसलय् चिनियालालजुं धयादिल, “थथे मयायेगु सा छु तप्यकं सी वनेगु ला ?” वय्कःपिं निम्हेसिया थ्व संवादया अर्थ माणिकलालजुं लिपा तिनि सिल । चिनियालाल धयाम्ह शिक्षाया माध्यमं जनताय् चेतना हयाः परिवर्तन यायेमाः धाइम्ह, गंगालाल चाहिँ छुं प्रत्यक्ष पलाः हे ल्ह्वनेमाः धाइम्ह जुयाच्वन । १९९७ सालया राजनैतिक काण्डय् राणा सरकारं महावीर स्कूलया संस्थापकपिं व मेपिं यक्व शिक्षकपिन्त ज्वनाः स्कूल बन्द याना बिल । महावीर स्कूल बन्द जुइवं वय्कः दरबार स्कूलय् भर्ना जुयादिल । तर महावीर स्कुलय् खुगू कक्षाय् ब्वनाच्वंम्ह वय्कःयात तसकं मचातिनि धकाः दरबार स्कूलया हेडमास्टर बोधविक्रम अधिकारीं प्यंगू कक्षाय् तयाबिल । वय्कलं २००३ सालं एस.एल.सी. पास याना दिल । अले त्रि–चन्द्र कलेजय् बिज्ञान व्बनाः २००७ सालय् बी.एस्सी. पास यानादिल । कलकत्ता विश्वविद्यालयं सन् १९५६ स अंगे्रजी साहित्यय् एम.ए.व कानून विषयय् एलएल.बी. नं पास यानादिल । वय्कलं दैनिक जीवनय् छुं हे धार्मिक पूजाआजा, कर्मकाण्ड, धार्मिक नखःचखः छुकिसनं ब्वति कयामदी । वय्कःया अबु सीबलय् वय्कलं स“ खायेगु, द्यां लायेगु, दछि तक बर्खी च्वनेगु ला यानादिल तर उगु क्रमय् पुजा यायेगु, बौ बीगु ज्या धाःसा छुं हे यानामदी । जहान मय्जु सिलु सिंहलिसे वय्कःया इहिपा यःत्यःकथं जूगु खः । तर २०१७ सालय् वय्कःपिनि इहिपा जुइत्यंगु इलय् राजनैतिक काण्ड जुयाः वय्कः लिसें मतिनामि सिलु सिंहयात समेत ज्वनाः कुना बिल खनिं । सिलु सिंहयात खुला चाःचू जेलय् तयाः त्वःता हल । तर माणिकलालजुयात स्वदँ तक कुनाः त्वःता हल । थुकिं यानाः वय्कःपिनि इहिपा २०२० सालय् तिनि जुल । माणिकलालजु दलगत नेता कार्यकर्ता मखुसां छम्ह माक्र्सवादी बुद्धिजीवी व चिन्तक लेखकया रुपय् कम्युनिष्ट आन्दोलनय् प्रत्यक्ष संलग्न जुयादीम्ह जूगुलिं वय्कः सार्वजनिक जीवनय् मूलतः राजनैतिक व्यक्ति व शिक्षकया रुपय परिचित जुयादी । वय्कःया जहान सिलु सिंह धाःसा नेपाःया छम्ह प्रतिष्ठित कानूनविद्, विशेष यानाः मिसा अधिकार सम्बन्धी कानूनया ज्ञाताया रुपय् परिचित जू । सिलु सिंह नेपाःया छम्ह जक मिसाम्ह वरिष्ठ अधिवक्ता व सर्वोच्च अदालतया दकलय् न्हापांम्ह मिसा न्यायाधीश तकं जुयादिल । वय्कःपिं निम्ह सार्वजनिक जीवनय् उतिकं सफलपिं व्यक्तित्वपिं खःसां राजनीतिक बिचाः धाःसा निम्हेसिया पाःगु खँ धायेगु याः । तर छम्हेस्यां मेम्हसिया बिचाःयात निषेध गबलें मयाःगु कारणं राजनीतिक कारणं वय्कःपिनि दथुइ विवाद गबलें नं ब्वमलं । माणिकलालजुं थःगु साहित्यिक जीवनया शुरुवात अंग्रेजी भाषां निबन्ध च्वयाः न्ह्याकादीगु खः । वि.सं. २००१ सालंनिसें हे वय्कलं अंग्रेजीं निबन्ध च्वयेगु यानादीगु खः । वय्कलं साहित्यिक सिर्जना स्कूल जीवनंनिसें हे शुरु यानादीसां नेपालभाषां च्वयेगु धाःसा २००७ सालं स्नातक जुइधुंकाः २००८ साल पाखेतिनि शुरु यानादिल । वय्कलं कनादीकथं वय्कःयात नेपालभाषां च्वयेगु आग्रह व प्रेरणा बियादीम्ह वय्कःया सत्तीम्ह पासा रेवतिरमणानन्द वैद्य (रे.र.न स्यस्यः) जु खः । २००८ सालं रे.र.न. स्यस्यःया आग्रहं नेपालभाषां च्वयेगु कुतः यानादीधुंकाः वय्कःया साहित्यिक जीवनय् छगू महत्वपूर्ण घटना २०१० सालं जुल । उगु इलय् वय्कः कलकत्ताय् ब्वना च्वनादीबलय् भिक्षु सुदर्शन (उबलय् तक श्रामणेर सुदर्शन) कलकत्ताय् नेपालभाषां “धर्मोदय” पिकायेगु भाला कयाः बिज्यानाच्वंगु ई । पत्रिकाय् सफू–परिचय पिकायेत प्रेमबहादुर कसाःजुं च्वयादीगु बाखं संग्रह “ती बाखं–पुचः” छ्वया हया तःगु । उगु सफू ज्वनाः उकिया परिचय छगू च्वया बिउ धकाः माणिकलालजुयात सुदर्शन भन्तें आग्रह यानाबिज्यात । उगु बाखं–संग्रह ब्वनाः उकिया अवलोकन थें भचा पूवंक हे माणिकलालजुं च्वयादीबलय् व रचना सफू परिचय जक मजुसें छपु समालोचनात्मक लेखया रुपय् पत्रिकाय् पिहां वल । व लेखयात कयाः माणिकलालजुयात नेपालभाषाया साहित्यिक क्षेत्रं छम्ह समालोचकया रुपय् लसकुस यात । वय्कःया प्रथम प्रकाशित समालोचनात्मक रचना थ्व हे खः । उगुहे इलय् च्वसापासां दँय्दसं बीगु श्रेष्ठ सिरपाया लागिं उत्कृष्ट सफू क्वःछीत परीक्षक वा निर्णायक बोर्डया छम्ह परीक्षकय् वय्कःयात नं नियुक्त यायेव वय्कलं नेपालभाषाया कृतितय् अध्ययन यानाः पारख यानावं वनेमाल । च्वसापासाया नियमकथं श्रेष्ठ सिरपाःया नितिं कृतिया मूल्यांकन याइबलय् थुगु सफू दकलय् उत्कृष्ट धकाः ल्ययेगु जक मखु प्रतियोगिताय् दुथ्याःगु कृतितय्गु पूवंक अध्ययन यानाः उकिया विवेचना नं च्वया बीमाः । थुकथं माणिकलालं नेपालभाषाया विभिन्न प्रतिष्ठित लेखकपिनिगु प्रसिद्ध कृतितय्गु समालोचना च्वयाः च्वसापासायात बीमाल । थ्वयांलि समालोचनात्मक लेख च्वयेगु वय्कःया क्रम मदिक्क न्≈यज्यानाच्वन । अप्वः यानाः नेपालभाषाया लेखकपिनि छुं कृति पिहां वइबलय् उकिया समालोचना च्वयाः सफुतिइ तुं भूमिकाया रुपय् छापे याकेगु ज्या यक्व जुल । थ्व झ्वलय् वय्कलं ने.सं. १०८४ स ईश्वरानन्दया ‘पसूका’ नाटक मुना सफुतिइ च्वयादीगु समालोचना तसकं चर्चित जू । “पसूका ब्वने धुंकाः” शीर्षकय् च्वयादीगु उगु समालोचनात्मक लेखय् माणिकलालजुं च्वयादिल– “थ्व थ्व मगाः थथे या धायेत समालोचक उपदेशक मखु । थथे हे खः धकाः ख“ हे दिका छ्वेत नं समालोचक जःज् मखु ।…..धाथें जःज् ला ब्वँमि जुइ, बरु समालोचक धयाम्ह ला च्वमि व ब्वँमिया दथुइ स्वापू जक खः । समालोचक छम्ह विशेषज्ञ खः, लेखक बा“लाक म्हसीकेत ग्वाहालि बीम्ह ।” थ्व धारणा पश्चिमी समालोचनाया इण्डकटिब् स्कूलपाखें प्रेरित खः । वय्कःया सफूया रुपय् दकलय् न्हापां पिदंगु समालोचनाया कृति ने.सं. १०८८ स प्रकाशित “समालोचनाया सिद्धान्त” खः । गुगु सफू नेपालभाषा साहित्यया समालोचना क्षेत्रय् छगू उल्लेखनीय कृति जूगु दु । थ्व सफुतिइ पाश्चात्य साहित्यया विभिन्न समालोचकपिनि सिद्धान्त, संस्कृत साहित्यय् काव्य शास्त्रया मूल सारांश व नेपालभाषा समालोचनाया बःचाहाकलं इतिहास दु । उगु सपूm प्रेमबहादुर कसाःया इनाप कथं च्वयादीगु खःसां चित्तधर हृदयं न्हिंन्हिं धर्ना बीगु जुयाः स्ववाःया दुने च्वये सिधःगु जुयाच्वन । उगु सफूया प्रकाशन लिपा माणिकलालजु छम्ह समालोचकया रुपय् प्रतिस्थापित जुयादिल । थ्व बाहेक वय्कःया “नेपाःया भाषानीति गुज्वःगु जुइमाः” धयागु सफू पिदंगु दु । उकी वय्कलं बहु भाषाभाषी देशय् फुक्कं भाषाभाषी, जातिया जनतायात समान अधिकार दयेमाः, फुक्क भाषायात समान स्थान दयेमाः, छुं छगू भाषायात राष्ट्रभाषा, माध्यमभाषा, सम्पर्क भाषा छुं हे कथं औपचारिक रुपं विशेष स्थान बी मजिउ धयागु धारणा व्यक्त यासें विस्तृत विश्लेषण यानादीगु दु । सफूया रुपय् प्रकाशित वय्कःयां प्रमुख कृतिमध्ये “तिब्बत चीनको अभिन्न अंग हो” (१९५० स प्रकाशित),” Historical Development of Juche Cause ” (1981),  Brilliant Inheritance  of  Juche Cause  (1998) आदि खः । अथेहे वि. स. २०६८ सालय्् खोजी प्रकाशन गृह प्रा.लि.ं वय्कःया नेपाली भाषाया सपूm ‘मानव—समाजको विकासबारे माक्सवादी दृष्टिकोण’ नं पिदंगु खः । ने.सं. ११३९ प्वहेलाथ्वः सप्तमि कुन्हु कुतः पिकाकपाखें वयकःया थीथी समालोचनात्मक च्वसुत मुनाः ‘समालोचनाया सिध्दान्त—२’ पिथंगु खः । सार्वजनिक गतिविधिइ वय्कः साहित्यिकया नापनापं छम्ह राजनैतिक व्यक्तित्व नं खः । मनूतय्सं वय्कःयात “स्वतन्त्र वामपन्थी बुद्धिजीवी” व “माक्र्सवादी वरिष्ठ चिन्तक” धायेगु याः । वयकः छुं छगू खास कम्युनिष्ट पार्टीया समूहलिसे आवद्ध खने मदुसां कम्युनिष्ट आन्दोलनय् संलग्न खने दुगुलिं वय्कःयात थथे धाःगु खः । २००६ सालं नेपाल कम्युनिष्ट पार्टी स्थापना जुइवं उकिया संस्थापक पुष्पलालनाप मतभेद जुयाः अलग पिहां वयाः लाल कम्युनिष्ट पार्टी स्थापना याःम्ह गंगालाल श्रेष्ठया समूहनाप भचा लिपा माणिकलालजुया सम्पर्क दत । लाल कम्युनिष्ट पार्टीं नियमित रुपं प्रकाशन यानाच्वंगु भूमिगत बुलेटिन पिकायेगु ज्याय् माणिकलालजु संलग्न जुयादी । २००७ सालया परिवर्तन लिपा प्रेमबहादुर कंसकारजुयागु नेतृत्वय् संचालित “नेपाल जनवादी प्रजातन्त्र संघ” या मुखपत्र ‘राँको’ पिकायेगु ज्याय् नं माणिकललाजुं ल्हाः तयादीगु न्यनेदु, तर उगु प्रकाशनय् नं प्रकाशक, सम्पादक छुकीसं वय्कःया नां खने मदु, बरु पत्रिकाया प्रत्येक अंकय् धयाथें वय्कःया लेख दुथ्याःगु धाःसा खनेदु । २०१३ सालं जूगु नेपाल कम्युनिष्ट पार्टीया निगूगु महाधिवेशनय् (कांग्रेसय्) वय्कलं लाल कम्युनिष्ट पार्टीया भाइचारा प्रतिनिधिया रुपय् ब्वति कयादिल । पार्टीया एकीकरणया आकांक्षा ज्वनाः वय्कलं थथे याःगु खनेदु । अधिवेशन धुनेवं वय्कलं लाल कम्युनिष्ट पार्टी नेपाल कम्युनिष्ट पार्टीइ विलयन यायेमाः धकाः बियादीगु रिपोर्ट स्वीकृत मजुइवं लाल कम्युनिष्ट पार्टीइ ज्या यायेगु त्वःतादिल । थुकथं २०१३ साल लिपा वय्कः छुं हे पार्टीइ औपचारिक रुपय् संलग्न जुयामदिल । वि.सं. २०१४ सालं जूगु काठमाडौं नगरपालिकाया निर्वाचनय् तत्कालीन कामनपा वडा नं. ९ (वय्कःया त्वाः थँहिति नं सम्मिलित वडा) या प्रतिनिधि कथं कम्युनिष्ट पार्टीया उम्मेदवार शम्भुराम श्रेष्ठया विरोधय् वय्कः चुनाव ल्वानादिल । उगु इलय् प्रत्येक वडां छम्ह छम्ह वडा प्रतिनिधिया निर्वाचन जनतापाखें जुइगु, अले फुक्क वडा प्रतिनिधिपिंसं मेयरया निर्वाचन याइगु । शम्भुरामयात कम्युनिष्ट पार्टीं काठमाडौंया मेयर पद्य् थनेगु निम्तिं वडा ९ या प्रतिनिधिया निम्ति थंगु खः । फुक्क भाषाया समान स्थान व अधिकार साकार यायेगु लागिं तत्काल छु छु नगरपालिका क्षेत्रय् गुगु भाषा ल्हाइपिं जनताया बहुमत दु उगु भाषायात उगु नगरपालिकाया म्युनिसिपल भाषा अर्थात नगरपालिकाया आधिकारिक भाषाया स्थान बीमाः धकाः माणिकलालजुं धयादिल । थज्याःगु खँ शुरुइ ला कम्युनिष्ट पार्टीया नेता पुष्पलालजुं हे धयादीगु खः । तर छु कारणं खः येँया नगरपालिका निर्वाचनया निम्तिं कम्युनिष्ट पार्टी पिकाःगु घोषणापत्रय् थ्व खँ उल्लेख मजू । कम्युनिष्ट उम्मेदवारपिंत थ्व नारा बीत माणिकलालजुं आग्रह यानादीबलय् कम्युनिष्ट पार्टी माने मजू । उकिं काठमाडौं नगरपालिकाय् नेपालभाषायात औपचारिक भाषाया स्थान बीमाः धयागु चुनावी नारा तयाः माणिकलाल व वय्कःया पासा ईश्वरानन्द श्रेष्ठाचार्य चुनाव ल्वानादिल । ईश्वरानन्दजु त्याये मफुत । तर माणिकलालजुं शम्भुरामजुयात बुकाः नगरपालिका बोर्डय् निर्वाचित जुया वन, अले याकःचा हे जूसां वय्कलं थ्व प्रस्ताव (नगरपालिकाया औपचारिक भाषाया स्थानया मान्यता नेपालभाषायात बिइमाः धयागु प्रस्ताव) काठमाडौं नगरपालिकाय् प्रस्तुत यानादिल, थ्व प्रस्ताव २०१५ साल वैशाखं काठमाडौं नगरपालिका बोर्डया बैठकं पारित याकेत वय्कः सफल जुल । लिपा २०१७ साल पौष १ गतेया काण्डय् जुजु महेन्द्रं वी.पी. कोइराला सरकारयात बर्खास्त यात । जुजुया उगु पलाःयात समर्थन मयाःपिं विशिष्ट व्यक्तिपिनि आम गिरफ्तारी याःबलय् माणिकलालजुयात नं ज्वन । सार्वजनिक सुरक्षा ऐन कथं वय्कःयात स्वदँ तक कुन । वयां लिपा वय्कः गुगुं नं पार्टीलिसे आवद्ध जुयामदिल । २०१३ सालनिसें २०१६ साल तक वय्कः नेपाल पत्रकार संघया महासचिव जुयाः ज्या यानादिल । २०१४ सालया ऐतिहासिक प्रेस कमिसन (गुगुलिं नेपालय् पत्रकारिता विकासया नितिं प्रथम ऐतिहासिक प्रतिवेदन बिउगु खः) या पत्रकारपिनिगु प्रतिनिधित्वया निर्वाचित सदस्य खः । नेपालभाषाया पत्रकारिताया ख्यलय् वय्कः २०१३ सालनिसें २०१५ साल तक ‘नेपालभाषा पत्रिका’या सहसम्पादक जुयाः ज्या यानादिल । वय्कः त्रिभुवन विश्वविद्यालय, नेपालभाषा केन्द्रीय विभागया जोर्नल ‘नेपालभाषा’या सम्पादक मण्डलया छम्ह दुजः नं जुयादीगु खः । सुनानं ल्वःमंके मफइम्ह वय्कःयापाखें झीसं यक्व सयेका, सीकाः न्ह्याः वनेमाःगु दु । वय्कःया अन्त्य जूगु बुखँ न्यनाः सकसियां नुगः ख्वः । वय्कः प्रति श्रध्दाया स्वां देच्छाये !","March 21, 2021 06:43 AM"
https://nepalbhasatimes.com/46267,मेमेगु,११४२ चिल्लाथ्व तृतीया,मछिन्द्र आः धाथेंया च्याम्पियन,"हिमेश                                                          सुना नं च्वाक्क न्यनेफु, गथे जुयाः मछिन्द्र धाथेंया च्याम्पियन ? निद“ न्ह्यः हे मछिन्द्रं दकलय् न्हापांखुसी सहिद स्मारक लिग ए डिभिजन त्याकूगु खः । क्लबया इतिहासय् थ्व हे न्हापांगु लिग उपाधि जुल । आः नकतिनि नं मछिन्द्र हाकनं छक्वः व हे लिग त्याकूगु दु । थ्व निक्वःगुखुसी जुल । विश्व लिग फुटबलय् छगू धापु दु, ‘छुं नं देय्या ए डिभिजन त्याकेगु अपु मजू । सुनां त्याकल धाःसा शंका यानाः न्यनेयः, ‘गनं भाग्यं जक लिग त्याकूगु ला मखु ला ?’ तर गुबलय् व हे क्लबं झ्वःलाक हाकनं लिग त्याकाः क्यनी, उबलय् धाःसा अज्याःपिं आलोचकतय्सं धायेगु याइ, ‘आः धाःसा धाथेंया च्याम्पियन जुल ।’ मछिन्द्रया ख“ नं थ्व हे खः । फुटबल इंग्ल्यान्डं वःगु धाइ । इंग्ल्यान्डया हे भाय् त्यासा कयाः धायेगु खःसा आः मछिन्द्र ‘ट्र्यु च्याम्पियन’ जुल । मछिन्द्र छक्वः मखु, निक्वःया लिग च्याम्पियन जुल । लिग त्याकेगु थःथम्हं थाकुगु जुल, छक्वः त्याकेधुंकाः व उपाधियात रक्षा यायेगु झन् हे तःधंगु उपलब्धी जुल । थ्व ल्याखं व नेपाःया घरेलु फुटबलय् छगू शक्ति जुयाः न्ह्यःने वःगु दु । वया न्ह्यःने मेगु पुलांगु शक्तित लिउने लाःवंगु दु । लिपांगु नीद“ न्ह्यःया ख“ ल्हायेगु खःसा नेपाःया लिग फुटबलय् दकलय् तःधंगु शक्ति खः– मनाङ मस्र्याङ्दी । अनलिं थ्री स्टार वल । अले हाकनं वल– पुलिस । थुपिं स्वंगू टिमं ताः ई तक हे नेपाःया घरेलु फुटबलय् पालंपाः छुं कि छुं उपाधी त्याका वयाच्वंगु खः । थुपिं स्वंगू टिमं जक १४ क्वः ‘ए डिभिजन’ लिग त्याके धुंकल । आः पाः खः– मछिन्द्रया । छुं ई न्ह्यः जक वनेगु खःसां छगू ई अज्याःगु वःगु खः, गुबलय् मछिन्द्र दुने बहस जूगु खः– छाय् फुटबल म्हिता च्वनेगु ? अझ धाये फुटबल म्हिता छाय् ध्यबा फुकाच्वनेगु ? गुबलय् फुटबलय् छुं नं कथंया सफलता चूलाइ मखु, उबलय् क्लब नं पाय्छि कथं न्ह्याये फइमखु, अले थज्याःगु न्ह्यसः दनेगु सुरु जुइ । छाय् फुटबल म्हितेगु धयागु बहसया दथुइ मछिन्द्र दुने ‘झीसं फुटबल म्हिते माः, उलि जक मखु धिसिलाक्क हे म्हिते माः’ धयागु ख“ जुल । आःया सफलताया आधार थ्व बहसया लिच्वः खः धायेमाः । नेपाःया फुटबल न्ह्याकाच्वंपिनि ख“ न्यनेगु खःसा, उकिसनं अखिल नेपाल फुटबल संघ (एन्फा)या खँ न्यनेगु खःसा थांैकन्हय् दकलय् व्यवस्थित खनेदुगु क्लब खः– मछिन्द्र । उकिसनं मछिन्द्र आः एसियाली फुटबल महासंघ (एएफसी) या क्लब लाइसेन्स कयातःगु टिम नं जुल । अथे धयागु फुटबलया व्यावसायिक क्लब । उकिं हे खः– मछिन्द्रं याकनं हे नेपाःया प्रतिनिधित्व यानाः न्हापांखुसी एएफसी कपया छनोट म्हितेत्यंगु दु, । उकिया अर्थ मछिन्द्र एसियालीस्तरया क्लब नं जूगु दु । प्रभावशाली यात्रा निद“ न्ह्यःया ख“ लिसा कयाः ल्हायेगु खःसा उबलय् अथे धयागु २०७६ सालय् मच्छिन्द्र ए डिभिजन त्याकूबलय् लिगया अन्तिम कासाय् आर्मीयात बुकूगु खः । थ्व कासा जुइ न्ह्यः तकया समीकरण खः, मछिन्द्रं लिग त्याकेगु खःसा थ्व कासा त्याके हे माः, बराबरी अथवा हारया स्थितिइ लिग उपाधि आर्मीया ल्हातय् वनी । लसताया ख“ मछिन्द्र थ्व कासाय् त्यात । छगू कथं उबलय् पूवंक लिगय् ‘नेक टु नेक’ धेंधेंबल्लाः जूगु खः, छक्वः छक्वः मछिन्द्र लिग त्याकी थें च्वनीगु, हाकनं मेगु इलय् मछिन्द्रं लिग त्याके फइमखु थें च्वनीगु । थुगुसी थथे छतिं मजू, लिग उपाधी त्याकेगु झ्वलय् मछिन्द्रं न्ह्याकूगु यात्रा तसकं प्रभावशाली । थुकिया दकलय् तःधंगु प्रमाण धयागु हे मच्छिन्द्र म्हितूगु कासा हे खः । पूवंक लिग कासाय् मछिन्द्र छगू नं कासा मबू । अथे धयागु पूवंक लिगय् मछिन्द्र अपराजित जुल । मुक्कं १३ गू कासाय् मछिन्द्रं ११ गू कासा त्याकल, अले निगू कासा बराबरी म्हितल । आः पूवंक लिगय् छगू नं कासा मबुइगु धयागु नं ला गज्जब खः नि, मखुला ? गज्जबया खँ थनं तुं क्वचाइ मखु । थुपिं १३ गू कासाय् मछिन्द्रं झ्वःलाक्क ११ गू कासाय् ला छगू नं गोल मनः । अथे धयागु ११ कासाय् क्लिन सिट । थ्व नेपाःया लिग इतिहासय् कीर्तिमान हे खः । थुकिया निंतिं दकलय् अप्वः श्रेय वनी– गोलरक्षक विशाल श्रेष्ठयात । अले वया न्ह्यःने न्ह्यःने च्वनाः म्हितीपिं डिफेन्डरत, विशेषतः रंजित धिमाल, देवेन्द्र तामाङ, छिरिङ गुरुङ व ओमोराजा नुरेनयात । मछिन्द्रं एनआरटीविरुद्धया न्हापांगु कासाय् गोल नःगु खः, अले अन्तिम कासाय् गोल नल, एपीएफविरुद्ध । लिगय् मेगु छगू नं धापू दु, ‘कासा त्याइगु फरवार्डया ग्वाहालिं खः, लिग त्याइगु धयागु डिफेन्डरया ग्वाहालिं ।’ अथे धायेवं तुं मछिन्द्रया आक्रमण कमजोर धयागु धाःसा मखु । मछिन्द्रं पूरा लिगया झ्वलय् निर्णायक इलय् निर्णायक गोल याःगु दु । दकलय् न्हापां ला मछिन्द्र लिगय् दकलय् अप्वः गोल याःगु टिम जुल– अथे धयागु २० गोल । थुपिंमध्ये बछि धयाथें गोल कासाया निर्णायक जुल, अथे धयागु व हे गोलं मछिन्द्र त्यात । थुकिया दकलय् बांलाःगु उदाहरण ला मनाङविरुद्ध त्याकूगु कासा हे जुल । लिगया खुगूगु चरणय् मछिन्द्र व मनाङ दथुइ कासा जूगु खः, अले सकसियां अनुमान खः, थ्व हे छगू कासां लिग उपाधिया निर्णय जुइ । धाथें अथे हे जुल । छगू इलय् कासा बराबरीइ हे क्वचाइगु खने दयेधुंकूगु खः, तर कासाया निगूगु हाफया इन्जुरी इलय् सुनिल बलं फ्रि किकपाखें सुन्दर गोल यात । थ्व हे गोलं मछिन्द्रं कासा त्याकूगु ला जुल, लिसें लिगया निर्णय नं थ्व हे गोलं जुल धाःसां छुं मपाः । उकिं हे सुनिल पूरा लिगया दकलय् उत्कृष्ट कासामि नं जुल । अले विशाल, उत्कृष्ट गोलरक्षक । उलिजक मखु कप्तान सुजल श्रेष्ठया भूमिकायात नं त्वःफिके मजिउ । सुजलं टिमया निंतिं माःकथं माःबलय् पाय्छि भूमिका म्हिताबिल, अथे धयागु गुबलें व फरवार्ड जुयाः म्हितल, गुबलें मिडफिल्डर, अले गुबलें डिफेन्डर तकं । नापनापं मछिन्द्रया थ्व सफलताया छगू कारण विदेशी कासामि आन्द्रेस निआया उत्कृष्ट प्रदर्शन नं खः । मिडफिल्डय् व हे खः– मछिन्द्रया कासाया निर्माता । मू ख“ छु धाःसा मछिन्द्रं लिग अःपुक हे त्याका क्यन । लिगया अन्त्यय् मछिन्द्रया नामय् दुगु ल्याः खः– ३५ । आर्मी हाकनं छक्वः निगूगु थासय् लात, तर वयागु ल्हातय् धाःसा २३ ल्याः जक द । अथे धयाःगु निगू टिम दथुया अन्तर हे १२ ल्याः जुल । लिगय् थुलि अन्तर जुइगु धया यक्व हे खः । थ्व हे अन्तरया कारणं लिगया लिपांगु निगू चरणया कासा न्ह्यः हे मछिन्द्रं लिग त्याकीगु निश्चित जूगु । थुकिया अर्थ छु नं खः धाःसा मछिन्द्रयात प्रतिद्वन्द्वी टिमतय्सं छुं कथंया चुनौती हे बीमफु । ह्याट्रिक जुइला ? निद“ न्ह्यःया लिगय् मछिन्द्रं मनाङया बच्छि कासामि, अले थ्री स्टारया छुं भचा कासामि तयाः स्टार टिम दयेकूगु खः । फुटबलया थ्व नं नियम खः– स्टार कासामिं जाःगु टिम दयेकां जक च्याम्पियन जुइफइमखु । ध्यबां लिग उपाधि न्याना कायेफइमखु नं धाइ । लिग त्याकेत ला स्टार कासामि माल हे, तर थुपिं कासामितय्त उतिकं बांलाक व्यवस्थापन नं यायेमाः । मछिन्द्र थथे नं याःगु दु । थुकीया श्रेय धाःसा निम्हेसितं वनेमाः । छम्ह ला जुल प्रशिक्षक प्रवेश कुटवाल । अले मेम्ह जुल– व्यवस्थापक अनिल श्रेष्ठ । अनिल अज्याःम्ह मनू खः, गुम्हेसिनं मछिन्द्रया फुटबल टिमयात थन तक थ्यंकेत दकलय् तःधंगु भूमिका म्हितल । वयागु हे कुतलं खः फुटबल हे म्हिते त्वःतेत्यंगु क्लबयात अन्ततः लिग च्याम्पियन दयेकूगु । व नं छक्व मखु, निक्वः । उकिसनं झ्वलाक । थन थाय् आः मेगु न्ह्यसः वयाच्वंगु दु, ‘छु मछिन्द्रं मेगु पालय् नं लिग त्याके फइला ?’ अथे जुल धाःसा झ्वलाक स्वक्वः लिग त्याकूगु जुइ । अथे धयाःगु च्याम्पियनया ह्याट्रिक । सहिद स्मारक लिगया इतिहास ०११ सालपाखें सुरु जुइ । थ्व नेपाःया कासा ख्यलय् दकलय् पुलांगु व आः तकं न्ह्याना वयाच्वंगु छगूयां छगू जक धेंधेंबल्लाः खः । थ्व ल्याखं थुकिया इतिहास नं तसकं ताःहाकः । थुलि ताःहाकःगु इतिहास दुगु लिगय् नं झ्वलाक स्वकः उपाधि त्याकूपिं स्वंगू हे जक टिम दु, आरसीटी, मनाङ व पुलिस । आः मछिन्द्रया न्ह्यःने थज्याःगु उपलब्धी चूलाकेगु अवसर दु । मछिन्द्र थथे यायेफइ ला ? यात धाःसा ला सकसिनं मछिन्द्र धाथेंया च्याम्पियन खः धकाः स्वीकार यायेमाली ।","March 05, 2022 05:52 AM"
https://nepalbhasatimes.com/45401,मेमेगु,११४२ पोहेलाथ्व द्वादशी ,यल लाय्कुलिइ लूगु शिलापत्रया महत्व,"                                                         स्वयम्भु धर तुलाधर विश्व बौद्ध जगत, विशेष यानाः नेवाः बौद्ध जगत व नेपाःया लिच्छवीकालया इतिहासया निंतिं अतिकं हे महŒवपूर्ण जूगु शिलापत्र यल लाय्कुलिइ च्वंगु भिंद्यः देगःया न्ह्यःने वंगु २०७८ सालया पुस ५ गते लुया वःगु समाचार व्यापक कथं प्रचार प्रसार जुइधुंकूगु दु । थुगु शिलापत्रया बारे लिपिविज्ञ भाजु श्याम सुन्दर राजवंशीं प्रारम्भिक च्वसु पिकयादीधुंकूगु दु । आः वयाः वय्कलं थुगु शिलापत्रया दुग्यंक अध्ययन यानाः उकियागु लिप्यान्तर पाठ व भाय्हिलाः भावार्थ अनुवाद यानादीगु दु । शिलापत्रया खँग्वःत ज्यला वंगुलिं स्पष्ट खनेमदुगु दनि । वय्कलं यानादीगु लिप्यान्तर व भावार्थ अनुवाद थुकथं दु– लिप्यान्तर पाठ १. ॐ स्वस्ति कैलासकूट भवनाद विचलित कर्मफल रत्न सम्यक(१,२) २. (१,२,३,४,५,६,७,८,९) योब्रङ् ग्राम लवण ग्रामाथः सौपलिङ्गग्राम निवासि ३. न कुटुम्विन (यथा) प्रधानङ्कुशलमाभास्य समाज्ञा पयति विदितम्भवतु भ ४. वताङ(शुवर्मन,१,२,३).श्री वृषदेव राजकारित धातुचैत्य रथ कृ(यन) ५. पश्चाद्भि(१,२,३,४,५) प्रवेशे नवः प्रासाद कृतो भगवद्वाशुदेव ६. (१,२) गौष्ठि (१,२) च निमित्तं योब्रङ्ग्राम पाञ्चालिकेभ्यो दिग विकासार्थ ७.(१,२)विलिविक्ष (१,२,३) दे(१) लवण ग्रामेण सोम्पलिङ्ग ग्राम पाञ्चालिके ८. भ्य तुष्ट (१,२,३,४,५,६,७,८) स्तैरर्धशायद्भिकस्यम्प्रति.(१,२,३)ञ्चतु पण ९. सहित सभव (१,२) तरेव स्नातभूत्र्तरागत्य सर्वै ः सम्य परि धम्म वदा. १० तद्यथा वदु (१,२,३,४,५)म्परिभ्रम्य स्व मां ७ सन्नसंप्राप्नोती(१,२,३,४,५) ११. प्रसादोपजीविभिण्यैर्वा न कैश्चिदयम्प्रसादोन्यथा कर (१,२) १२ (१,२,३,४,५,६,७).न्यथाकुर्यात्तम राजाज्ञाव्यतिक्रमकरिण (स्तीवं्र १) १३. (१,२,३,४,५,६,७,८) भविष्यद्भि भूपतिभि (१,२) कृत प्रसादानुपालना दृतैर्ना १४. वृति भाव्यञ्चिरस्थितयेचास्य प्रसाद शिलापट्ट शासन मिदन्दत्त मितिस्व. १५ यमाज्ञा दूतकोत्र कुमारामात्य चन्द्रजीव ।। संवत् ५३६ ज्येष्ठ शुक्ल पूर्णिम्यायाम भायहिला भावार्थ कल्याण जुइमा । कैलासकूट भवन दरवार(लायकू दरवार) पाखें उजं जूगु थ्व घोषणा खः । थ्व घोषणास योब्रङ् ग्राम, लवण ग्राम व सोपलिङ्गग्राम थ्व स्वंगू ग्रामया जनतात गुपिं थःगु कर्म व थःगु हे मेहनत परिश्रमय् विश्वास याना भचा हे डगमग मजुइपिं व थनया प्रधानपिंत कुशल मंगल न्यनाः थ्व आज्ञा यानागु जुल । श्री अंशुवर्मानं जुजु श्रीवृषदेवनं दयेकाः स्थापना यानातःगु थ्व धातुचैत्यरथयात न्हूगु मन्दिर कथं हानं दयेका बीगु ज्या जुल । लिसें थ्व मन्दिरय् न्हियान्हिथं पूजा यायेमाल धका भगवद्वाशुदेव गुथियात ज्या लःल्हाना बीगु ज्या जुल । पूजा यायेया लागि मालक्व खर्चया व्यवस्था नं जुइमाःगुलिं थुपिं स्वंगुलिं ग्राम पाञ्चालिकातय्त खर्च व्यवस्था यायेगु अधिकारसहित जिम्मा लःल्हाना बीगु ज्या नं जुल । थुलि खँ छिकपिसंं बांलाक ध्वाथुइके माल । उकी थ्व खँ बांलाक थुइकुसे जिमिगु निगाह नं जीविका चलय् याना च्वंपि जुल । अले मेमेपिं नं न्ह्याम्ह हे जुइमाः थ्व धर्मया ज्यायात अन्यथा यायेमते । छुं जुयाः गुबलें नं जिमिगु थ्व आज्ञायात उल्लङ्घन यानाः अन्यथा यायेत सन धाःसा जिमिसं गुबलें नं सह याये मखु । लिपा लिपा वइपिं जुजुपिं हे छाय् मजुइमा, वय्कःपिंसं नं थुकियात देशया कानून कथं तःधंगु मनंतुनाः थ्व धर्मया ज्यायात सम्मानकथं पालना याना वनी धयागु भलसा कया । संवत् ५३६ ज्येष्ठ शुक्ल पुन्हि ( ज्यापुन्हि) कुन्हु थ्व शिलापत्र तयागु जुल । थ्व फुक्क खँया लागि साक्षी कथं उवलेयाम्ह कुमारामात्य पद कया च्वनादीम्ह चन्द्रजीव जुल । थ्व शिलापत्रं झीसं सिइकेमाःगु खँ आपालं दनि धयागु क्यंगु दु । जिं थन न्यागू मदयेक मगाःगु सत्य व तथ्यत प्रष्ट कथं न्ह्यब्वयाच्वनागु दु – १. जुजु श्री बृष्यदेवनं बौद्ध धातुचैत्यरथया स्थापना याःगु खँ थन उल्लेख यानातःगु दु । थ्वसिबें न्हापा थुगु खँ गनं हे धया तःगु मदु । जुजु श्री बृष्यदेव जुजु मानदेवया घाँय्घाँय् बाज्या धकाः मानदेवया पशुपति शिलापत्र (संबत् ३८१) व चंगुनारायण शिलापत्र (संवत् ३८६) य् उल्लेख यानातःगु जुल । राजगोपाल वंशावलीइ जुजु श्री बृष्यदेव बौद्ध अनुयायी धकाः च्वयातःगु दु । थुगु खँया ऐतिहासिक पुष्टि थ्व शिलापत्रय् सीदत । २. थ्वयां न्हापा इतिहासय् जुजु श्री मानदेवयात नेपाःयाम्ह न्हापांम्ह ऐतिहासिक जुजु धकाः मान्यता बियातःगु खः, तर थ्व शिलापत्रं दकसिबे न्हापांम्ह ऐतिहासिक जुजु श्री बृष्यदेव खः धयागु खनेदत । ३. स्वंगू गां योब्रङ् ग्राम, लवण ग्राम व सोपलिङ्ग ग्रामयात धातुचैत्यया आर्थिक जिम्मेवारी कथं जुजुया आज्ञा घोषणा व भगवतवासुदेव गुथियात पुजायात जिम्मा घोषणां बुद्धधर्मया क्रियाकलाप व्यवस्थित व संगठित ढंगं अबलेय् निसें जुयाच्वंगु दु धयागु सीदत । नापं थुगु इलंनिसें हे गुथियागु प्रचलन दु धयागु ऐतिहासिक प्रमाण दत । ४. नेपालय् बौद्ध धातुचैत्य दु धयागु थ्व शिलालेख निगूगु पुरातात्विक ऐतिहासिक प्रमाण जूवल । न्हापांगु प्रमाण चाबहिलिइ लुयावःगु धन्दो चैत्य खः । ५. थ्व शिलालेखय् बियातःगु संवत् ५३६ यात लिपिविज्ञ भाजु श्याम सुन्दर राजवंशीजुं लिच्छवी संवत् खः धयाच्वंगुयात पुष्टि जूगु खने दत । नापं वय्कलं बारम्बार तर्क यानादीगु दु कि थीथी विद्वानतय्सं गबलें शाक्य संबत्, गबलें मानदेब संवत् , गबलें अंशुबर्मा संवत् धकाः नामांकरण यानाच्वंगु गुगुं हे लिच्छबिकालया शिलालेखय् च्वया तःगु मदु । लिच्छबिकालय् छगू हे जक संवत् दु । थथे वय्कलं बः बियाः च्वयातःगु खः, गुगु खँयात थुगु शिलापत्रं आपालं तिबः बिउगु दु ।","January 14, 2022 10:36 AM"
https://nepalbhasatimes.com/42577,मेमेगु,???? ??????? अष्टमी,कर्मराज महाविहारय् च्वंम्ह शाक्यमुनि बुद्ध,"                                                         रबीन्द्रमान ताम्राकार बि.सं. २०७२ साल बैसाख १२ गते तःभुखाय् ब्वये न्ह्यः युनेस्कोया विश्व सम्पदा धलखय् दुथ्यानाच्वंगु स्वयम्भू महाचैत्य लागाय् लाःगु कर्मराज महाविहार दुने स्थापना जुयाच्वंम्ह १२ फिट जाः दुम्ह सिजः पाताय् लुं सिया तःम्ह शाक्यमुनि बुद्धया मूर्ति येँ महानगरपालिका वडा नं. २७ स्थित महाःबू त्वाः तवः बहालय् (बोधिप्रनिधि बिहार) च्वंम्ह मदुम्ह भाजु जुजुमान ताम्राकारं दान यानादीगु खः । ०७२ या तःभुखाचय् लानाः कर्मराज महाविहार नापनापं थ्व शाक्यमुनि बुद्धया मूर्ति तक नं दुना वन । विहार दुना वनाः पूवंक क्षति जूगुलिं अन दुने च्वंम्ह थ्व बुद्धया मूर्तियात महाविहारया न्ह्यःनेसं पिने जस्तापाताया टहरा दयेकाः ब्वयातःगु खः । तर टहराय् द्यः ब्वयातःसां द्यःयागु पुलकि हेरा जडाउ भगवानया दृष्टि, मुकुट व मेमेगु तिसा धाःसा छुं नं ब्वयातःगु खने मदु । थुगु कर्मराज महाविहारया नापनापं स्वयम्भू महाचैत्य लागा दुने लाःगु मेमेगु सम्पदा पुनर्निर्माणया ज्या २०७५ साल फागुन ३ गतेनिसें सुरु यानाः २०७८ साल बैसाखया १३ गते सम्पन जूगु खनेदु । महाविहार पुनर्निर्माण जुइधुंकाः आः वसपोल शाक्यमुनि बुद्धया मूर्ति नं महाविहार दुने हे स्थापना याःगु दु । मदुम्ह भाजु जुजुमान ताम्राकारया म्ह्याय् मय्जु हीरादेवी स्थापितया धापू कथं थुगु मूर्ति दयेकेयात अबलय् ने.रु. १०,०००÷– तका खर्च जूगु खः । थुगु मूर्ति दयेकेत ली व द्यःयागु ख्वालय् लुं सीत माःगु सम्पूर्ण आर्थिक अभिभारा कुबियादीम्ह नं वय्क भाजु जुजुमान हे खः । अले द्यःयागु मेमेगु थासय् च्वंगु भागय् लुं सीत माःगु आर्थिक सहयोग धाःसा बुद्ध धर्मय् आस्था दुपिनिगु ग्वाहालिं याःगु खः । अथे द्यःयागु मुकुट, तिसा व वस्त्र इत्यादि धाःसा मेमेपिं दातापिंसं दान यानादीगु खः । थुगु मूर्ति निर्माण यानादीम्ह कलाकार धाःसा यलया थैनाय् च्वनादीम्ह भाजु कुबेर सिं शाक्य खः । थुगु मूर्तिया दुने भगवान बुद्धयागु अस्तिधातु तयाः प्राण प्रतिष्ठान याना तःगु दु । थ्व खँ धाःसा अप्वःसिनं मसिउ । अथेहे थुगु मूर्तिया दुने कलश छगः नं तःगु खँ धाःगु दु । थ्व शाक्यमुनि बुद्धया ल्हातय् तयातःगु लुं सिया तःगु सिजःया पिण्डपात्र नं नेपाःया हे दकलय् दकलय् तग्वःगु पिण्डपात्र खः धाइ । थ्व पिण्डपात्रय् छमुरिं मयाक जाकि न्ह्यंगु हिसाबं दयेकातःगु धयागु नं धापू दु ।तःभुखाय् ब्वये न्ह्यः थ्व पिण्डपात्र भगवान बुद्धया क्वसं तयाः ब्वयातःगु खनेदु । कर्मराज महाविहार निर्माण कार्य शुभारम्भ जूगु वि.स. २०११ सालय् खःसा वि.सं. २०१५ साल बैसाख २१ गते शनिबाः स्वांयाःपुन्हि कुन्हु विधिवत् प्रतिष्ठा कार्य सम्पन जूगु खः । कर्मराज महाविहारया शिलापत्रय् (वि.सं. २०१५ साल) च्वयातःगु धापूकथं थ्व महाविहारया नां ‘विश्वशान्ति महाविहार’ तःगु खः । प्राणी मात्रयात सुख शान्ति जुइमा, विश्वयागु अशान्ति कलह शान्ति मदया वनेमा धइगु आशिका यानाः दयेकूगु जुयाः थ्व महाविहारया नां ‘विश्वशान्ति महाविहार’ धकाः तःगु खः । लिपा भिक्षु दाग्मर जाम्बां थ्व विहारया नां ‘कर्मराज महाविहार’ तयाबिज्याःगु खः । अनंलि थुगु बिहार तिब्बति महायान संघं सञ्चालन यायेगु व्यवस्था जुसेंलिं हानं ‘सेद्रूप चोकर लिंङ गुङ ल्हाखाङ’ धकाः साइनबोर्डय् च्वया तःगु नं खनेदु । थ्व विहार विधिवत् प्रतिष्ठा जूबलय् विहारया न्ह्यःने छगू शिलापत्र नं तःगु दु । तर वि.सं. २०१८–१९ सालपाखे थीथी भक्तजन व लामागुरुपिनि दथुइ ल्वापु जूगु कारणं थ्व शिलापत्र व मेमेगु महाविहार लिसे स्वापू दुगु अभिलेखत दक्व स्वयम्भू ज्ञानमाला भजन सतःया न्ह्यःने वांछ्वया बिउगु धयागु धापू नं दु । वि.सं. २०७२ साल बैसाख १२ गतेया तःभुखाचं स्वयम्भू महाचैत्य लागाय् लाःगु महाविहार, ज्ञानमाला भजन सतः व मेमेगु आपालं सम्पदात दुने धुंकाः दुना वंगु सम्पदातय्गु पुनर्निर्माण यायेगु ज्यात जुलं नं थुगु मूल्यवान शिलापत्र धाःसा आःतक लुया वगु खने मदु । छता लसताया खँ छु धाःसां थ्व शिलापत्रया डिजिटल अभिलेख राष्ट्रिय अभिलेखालयया रिकर्डय् दुगु जुयाच्वन । अनया रिकर्डकथं थ्व शिलापत्रया विवरण ‘स्वयम्भूको कर्मराज गुम्बामा रहेको शिलालेख, बट्टा नं. ४३, क्रम संख्या ९६८, अभिलेख संख्या ९४४, साल ने.स. १०८८, कैफियतः शाहकाल’ धकाः च्वयातःगु दु । शिलापत्रया प्रतिलिपि थ्व अभिलेखालयया अड्डाय् वनाः न्ह्याम्हेस्यां नं स्वये फइ । थ्व शिलापत्रय् स्वयम्भू महाचैत्यया धार्मिक महत्वबारे ब्याक्कं च्वयातःगु दु । अथे हे च्याकु हाकः पाधिम्ह शाक्यमुनि बुद्धया मूर्तिया दानपतिइ ‘कान्तिपुर महाबू त्वाःया थिरमानया जेष्ठ सुपुत्र जुजुमान ताम्राकार खः’ धकाः च्वयातःगु दु । बुद्ध मूर्तिया दुने अस्थि धातु तयातःगु खँ, महाविहार दयेकेत भूमि दान याःपिनिगु नां, महाविहार दयेकेत श्रमदान याःपिनिगु नां, आर्थिक ग्वाहालि यानादीपिं लामाजुपिनिगु नां, महाविहार दयेकूगु तिथि, महाविहारया नां ‘विश्वशान्ति महाविहार’ धकाः नं उगु शिलापत्रय् उल्लेख जुयाच्वंगु दु । अय् जूगुलिं बुद्ध धर्मय् यक्व यक्व आस्था दुपिनिगु धापूकथं थ्व तनावंगु शिलापत्रया अभिलेखया प्रतिलिपि कथं न्हूगु छगू शिलापत्र दयेकाः आः पुनर्निर्माण याःगु कर्मराज महाविहार दुने तये माःगु आवश्यक खनेदु । थुकिं इतिहासयात सुरक्षित याना तइगु निश्चित खः । प्रिन्ट संस्करणय् च्वमिया नां व किपा मेगु हे लाःगुलिं भिंकाच्वना ।    ","August 30, 2021 05:23 AM"
https://nepalbhasatimes.com/46091,मेमेगु,११४२ सिल्लागा नवमी,यात्रां न्हूगु अनुभव बियाच्वनी,"                                                         राजेन्द्र महर्जन न्हापांगु न्हि ने.संं ११४२ सिल्लाथ्व….. बिहीवाः । छगू विशेष ज्यां हेटौंडाया निम्तिं न्ह्याना । जःछिपाः स्वताः इलय् लखतिर्थं फंपिया लँपु लिना? भिमफेदी जुयाः थ्यंमथ्यं प्यघौ बिकाः हेटौंडा थ्यंका । कलाकार, पत्रकार पासा उदेन न्हूसाय्मि जिगु स्कुटर लिउने । मोटरसाइकलया ह्याण्डिलयात उखे थुखे स्वकुस्वकुं, एक्सेलेटर म्वयेथ्यायां ब्वानापिं जिपिं पुलांगु भिमफेदी बजाः थ्यंकाः चाना च्याया तुच्चा कया । साहुनी नं नेवाः हे खनिं, तसकं ख्याः फःम्ह । खँ ल्हाल्हां त्यानु चाःगु हे ल्वःमं । अन तुच्चा व च्याया चुस्कीलिपा हानं थःगु गन्तब्यया लँपुइ न्ह्याना । लः झ्वाला हाःथें मदिक्क हायाच्वनीगु पासा उदेनया खँ । खय्त ला यात्राया झ्वलय् ड्राइभिङ्गया इलय् लँय् ध्यान बीमाः, अथे नं लँ सुनसान जूगुलिं झ्वालाहाःगु खँ श्रवण यायां पाय्छि न्हय्ताः इलय् हेटौंडा थ्यन । नापं वनापिं पासापिं अर्विनमान सिं व राजेन्द्र मानन्धर उर्फ नीलः भाजु इखुंचा ब्वाये थें ब्वाइगु । नीलःभाजुया ड्राइभिङ्ग स्किलयात जिं माने याना । त्वाँय्त्वाँय् त्वाँय्त्वाँय् हर्न न्यायेकुन्यायेकुं हुलमुलं लुकुबिना वनीम्ह अन थ्यन थन थ्यन हे सीमखु । तर छता मधासे हे मगाःगु खँ छता छु धाःसा, न्ह्यःने वनाच्वंगु गाडीयात लिफ्यायेबलय् सावधानी धाःसा नाले हे माः । सवारी नियमयात नाले हे माः । थहांक्वहां वंगु व नागबेली काःगु लँपुइ स्कुटर गयेगु धाःसा तसकं न्ह्यइपु । सुंसां दंगु लँपु ग्यानापुसे च्वं । ग्यानापु मजुइकं न्ह्यइपुइगु नं मखु जुइ सायद । फंपिं हेटौंडा लँपु चीहाकः, तर दयेके पूमवंनिगुलिं यात्रां म्ह धाःसा न्यं । तर न्ह्याथे हे म्ह न्यंसां गःपः म्वयेथ्याथ्यां जःखःया लू मिखां घुत्कु घुत्कुं वाहन गयेगुया मज्जा धाःसा मेगु हे । फंपिं भिमफेदीया लँपु जुयाः वनेबलय् लँपुइ मकवानपुर जिल्लाया न्हाय् कथं धस्वानाच्वंगु इन्द्रसरोबर कुलेखानी मस्वसे वनीपिं सायद हे जक दइ । जिपिं दिना हे ला मच्वना, तर सरोबरयात मिखाय् कुनां अनं न्ह्याना । कुलेखानीया व लू थौं मिखाय् लुया वयाच्वन । फसं फिलिफिलि सनाच्वंगु कुलेखानी इन्द्रसरोबरया लुमंतिं वइबलय् नुगः नं फिलिफिलि जुयाच्वं । पुलां भिमफेदीं थ्यमथ्यं ६ ताः इलय् जिपिं हेटौंडाया निंतिं न्ह्याना । वं वं स्कुटरया मिटरय् मिखा वन । पेट्रोलया इण्डिकेटरं मेगु हे भाय् ल्हाःगु खनां नुगः पिच्यात । वनाबलय् पासा राजेन्द्रं किपू ध्वाखाया न्ह्यःने, ‘का पेट्रोल तयेमाःसा ति ।’ धाःगु ला खः, ‘छगू लाइन तिनि वन, गाइ नु’ धकाः वनागु तर अन थ्यंकाः पेट्रोलया इण्डिकेटर खंबलय् तयेमाःगु धयाथें मतिइ वल । न्ह्यानाबलय् तप्यंम्ह ताहाः थें खनेदुगु इन्डिकेटरया व झ्वः अनला न्हिप्यं छकूचा हे जक ल्यंदनि । इन्डिकेटरय् मिखा ब्वब्वं स्कुटरया गति अप्वयेका । भिमफेदी पुलावने धंकाः खुसिसिथं सिथं वनाबलय् खिउँसे च्वने धुंकल । खिउँगु लँपुइ चिकं फुइगु भयं बगलं हे जूसां स्कुटर ब्वाका हेटौंडाया सिमा मथ्यंतले । पासा उदेनं ‘आः यक्व मंत, थ्यं हे थ्यन धाःसां जिल’ धाःबलय् नुगः चकन । ध्यारध्यार व धुरधुर जुइक गाःबगाः छले यायां वनाच्वनापिं पीच लँपुइ थ्यंबलय् ला छु माल, अनं हानं स्कुटरया मतजःया बः कयाः तुफान कया, बागमति प्रदेशया मन्त्रालय मथ्यंतले । अन थ्यनेवं बाय् च्वनेत लज मालेगु ज्या जुल । मामां मिराज लज लुल । वहे लजय् थःपिनि ज्वलंत क्वथाय् वानां पिहां वया । जिगु निंतिं हेटौंडा न्हूगु थाय् । बहनी पासापिं अर्विन, नीलः, उदेनलिसे चाःहुला । नयेत होटेल मामां बहनी च्याताःत्या ई जुल । नये पित्याना वल । ववं छथाय् यानंनिसें नेवाः लहना च्वयातःगु ग्वरः खन । बहनीसिया मतं हाकुगु ग्वरलय् तुयुगु आखः झल्ल त्वयाच्वंगु खनेवं सकलें उखे हे वना । बहनी तांन्वःगु नं उलि मखु, चिकु नं मजू । अथे नं भचाभचा थयेक लिसं तयेमालीका धकाः नेवाः लहनाय् थहां वना । नेवाःतय् संस्कृति, जात्रापर्वनाप स्वापू दुगु थीथी किपा व ल्वहँहितिं नेवाः म्हसीका बांलाक हे क्यँ । ज्यासनीपिं धाःसा नेवाःभाय् ल्हाये मसः । कःसीइ सुलिं क्वथा । अन्ति, स्वंमा, सलिं, ह्वखा खना । पासा अर्विनं म्हय् लिसं तयेत अय्लाःया भाः न्यन । अयलाःया भाः न्यनां छकः म्ये वान्याये वल । ख्वाः स्वयेबलय् अय्लाः त्वनेगु दुगंसलिं पाय्ग्वः मजूगु छसलिं अय्लाःया दां निसःतका । लिसं तयेगु आँट मंत । लिहां वया । हेटौंडा बजाः चाःहिलाः बहनीसिया बेलि यायेत होटलय् वना । होटलय् जक छु थ्यन छ्यनय् मलखं कःथें जुइक न न्यात । वा वःगु धाये धुनकि जस्तां मफइकथं वा वल । अनंनिसें मतं नं कानाकाना पिचा म्हिते थें यात, सिइगु च्यायेगु जुल । बेलि सिधल । अनं लँय् ख्याः यायां लजय् थ्यंका । लजया क्वथा । प्यम्ह प्यख्य । न्हिनय् फय्लिसे ल्वाल्वां हेटौंडा थ्यंकापिं । चान्हय् न्ह्यःसःलिसे ल्वाल्वां चा फुत । न्ह्यःसःया व संग्रामय् न्ह्यःद्यः मिखाय् दुहां वयेगु कुतः हे मयाः । घुर्रघुर्र व घर्रघर्र व सः महाभारत टेलिसंकिपाय् किसिहाः थें तायाच्वन । थय्क क्वसं स्वया पासा अर्विन सिलः दुने मोबाइल हे व्यस्त खना । अथे नं द्यने हे माल । द्यनेगु कुतःजक छु यानाः मोबाइलया अलार्मं थन । निन्हुया न्हि सुथ जुल । दनां ब्रस याये धुनेवं नीलःयात, ‘का दँ न्याताः इलय् चाः हिउवनेगु धयागु मखुला ?’ धाधां थना । चिकुसे च्वँ, दने हे अल्सी जुयाच्वन । पिने मौसम नं उलि बांलाः मजूनि । दक्वं दंबलय् सुथय् ८ ताः ई ति जुल । निभाःद्यः त्वयेवं फुक्कं पिहां वना । पिहां ला वना, तर न्हापा वंपिं नीलः व अर्विन बुद्धपार्क थ्यंकाः अनवं थनवं मदयेक अलप जुल । जि व उदेन गन वने गन वने जुल । का म्वायेसे तप्यंक वनेगु, ध्वमदूतले वनेगु धाधां हेटौंडाया मूलँ जुयाः थहां वना । रक्सौल वनेगु लँपु धकाः ग्वरः खनां सिल । हेटौंडां रक्सौलतकया दापाः ५१ कि.मि । वँवं वा वल । रेनकोट मदु । रेनकोट मदुसां वा वयेक वयेक वना । अर्विनपिं लँय् पियाच्वन । अनं नं न्ह्यःने न्ह्याना । चुरिया माईया थाय् थ्यन । पासापिनि चुरिया माई दर्शन याःवन । जि उमि फोटो कयाच्वना । चुरिया माईया लिक्कसं छगू तःधंगु ध्वाखा खन । ग्वरः ब्वनाः सिल, व चुरिया माईया थासं भिमफेदीतकया सुरूङ खनिं । सुरूङ्या दुरावस्था खनां क्वतुंगु नुगः पुनर्निर्माण जुयाच्वंगु खंबलय् धाःसा नुगः चकन । अज्याःगु सुरुङ सुनां दयेकल जुइ धयागु न्ह्यसलं चाहिलाच्वंगु न्ह्यपु न्ह्यनेसं च्वंगु सालिक खनेवं दित । उगु इलय् सुरूङ दयेकेगु ज्याया परिकल्पनाकार ब्रिगेडियर जनरल डिल्लीजंग थापा जुयाच्वन । सुरूङ खनेवं न्ह्यकुन्हु हेटांैडाय् खनागु रोप लाइन लुमंसे वल । व नँया तारय् यग्गानाच्वंगु कलःचात लुमंसे वल । कलःचात फुक्क भुग्लुंच्वंपिं खाचात थें च्वनावल । आसाकुति जुयाः उद्धारया निंतिं पियाच्वंपिं थें ताल । जिं नं आसा याना नेपाल सरकारं थुमि उद्धार याकनं याइ । चुरियामाईया थासं लिहां वयाः हेटौंडाया मुक्तिनाथ वना । वँवं अन नं वा वल । तसकं वाः वःगु हुनिं खास हे अन छुं बांलाक स्वये मखन । देगःत खना । चल्लाया म्हुतु तयाः १०८ धाः हिति हायेका तःगु खना । वा वयेक वयेक हे देगः लिक्क वनां स्वःवना । दाचि अप्पां दयेकातःगु दु, तर बिडम्बना, दाचि अप्पाय् रङ्गं पानां उकिया सौन्दर्यता त्वपुयातःगु खंबलय् अनया व्यवस्थाकतय्प्रति दया वन । दाचि अप्पा थःहे लुँ, तर लुँयात कसि तयाः उकिया मू त्वपुइ थें दाचि अप्पायात नं रङ्गं भुनाः उकिया विशेषता हुयातल । अनं लिहां वयाः सुथसिया कौला याना । छोला भटौरा, समोसा, आलुपकौडा नयाः लजय् हे लिहां वया । लजय् भचा आराम कयाः निभाः त्वयेवं ‘चेक आउट’ याकाः लजं त्वःताः पिहां वया । थनं लिपा हेटौंडा वनागुया मू आज्जू पूवंकेगु लँपुइ ज्याना । न्हिनय् निभाः त्वल । बागमती प्रदेशया मन्त्री बसन्त मानन्धर नापलायेगु विशेष ज्या ज्वनाः वनापिं जिपिं वय्कःया आतिथ्यतां तसकं अनुगृहीत जुयाः लिहां वया । लिसें वागमति प्रदेशया मूख्यमन्त्री सुरेन्द्र पाण्ड्यया १०० न्हुया उपलब्धी पिब्वयेगु निंतिं याःगु प्रेस सम्मेलनय् ब्वति कायेगु ह्वःताः नं चूलात । प्रेस सम्मेलन थ्यंमथ्यं स्वताःत्याः इलय् क्वचाल । प्रेस सम्मेलनय् इउँगु नसाज्वलं कयाः लिहां वया । पासापिनि दथुइ थौं लिहां वनेगु कि कन्हय् धकाः छकः सहलह जुल । थौं हे लिहां वनेगु सहमति जुसेंलि सकलें लिहां वयेगु लँपुइ वना । प्यताः इलय् हेटांैडां पिहां वया । पुलांगु भिमफेदीया ताँय् थ्यंकाः स्वदुवातय् च्वनाः पासा नीलःनं गनं वने धकाः न्यन । जि थः ला अनया लँ छुं सिउम्ह हे मखुत । ‘गनं वंसा गुलि कि. मि. दापाः दु ?’ धकाः न्यना । पासा उदेनं न्ह्यनेया ग्वरः स्वयाः, ‘उ अन हे च्वयातःगु दु नि’ धाल । जिं ग्वरलय् ब्वना । दामन जुयाः येँ वनेत १२० कि. मि., भिमफेदी जुयाः वनेत ७६ कि. मि. च्वयातःगु खना । नीलः नं “१÷२ घण्टा जःछि पाः छघौ अप्वः वनेमाली का’ धाल । ‘का अथे खःसा दामनं वने । छकः नं मवनानि, च्वापु दःसा स्वये नं खनि ।’ धासेंलि स्कुटरया ह्याण्डिल दामन पाखेर फस्वल । लँ तसकं बांलाः । अप्वः धयाथें लँ पीच हे जूगुलिं न्ह्याक्व ब्वाकूसां ब्वाका थें मच्वंक लिहां वयाच्वना । घुम्ती वलकि भचा झ्यातुसां लँ यचुगुलि छुं समस्या मवः । उदेनलिसे गफ यायां लिहां वया । नीलः व अर्विन छकः छकः न्ह्यःने छकः छकः ल्यूने यायां वयाच्वन । ववं सिमभञ्ज्याङ् थ्यनेत ७ कि.मि.ति ल्यंदनिबलय् लँ सिथय् सिथय् च्वापु खनेदत । जवं खवं तुइसे च्वंगु च्वापु स्वस्वं न्ह्यइपुक लिहां वयाच्वनापिं भचा अप्वः च्वापु खनेवं छपाः निपाः फोटो कायेगु ज्या नं याना । नीलःनं व उदेनं काःगु सेल्फीइ थःत न्ह्यंका । च्वय् शुरुशुरुइ च्वापु खँबलय्तक फसं ख्वाउँसे च्वनाच्वंगु ल्हाःया पञ्जा त्वःते अल्छि जुयाः थःगु मोबाइलं फोटो कायेगु आँट याये मफुत । पासापिंसं काःगु फोटों लुधंका । अनं न्ह्यःने ब्वाब्वां हे मनूत म्वः म्वः खने दयावल । नच्चापिं ल्यासेल्याय्म्हत च्वापु कुहां वःथाय् फोटो कयाः न्ह्यइपुकाच्वंगु स्वस्वं थःपिनि नं छकःसां म्हिते ला धयाथें च्वनावल । तर इलं भाय् मल्हाये धुंकूगुलिं अनं न्ह्यःने ब्वायेगु हे पाय्छि तायेकाः न्ह्यःने वना । छुं भचा वयेधुंका लँपुइ च्वापुया लासा लानातःथें खनावल । न्ह्यःने मनूत न्ह्यानाच्वंपिं बुलुहुं पाः जुया वन । जिपिं स्वयां न्ह्यःने निगः स्वंगःति मोटरसाइकल वनाच्वंगु । उमिगु लँपुइ पलाः ततं वना । वँवं द्यः खिउँसे च्वनावल । च्वय् स्वःसा तुयू तपुलि पुनातःम्ह बुँख्याःथें च्वंगु हाकुगुँ, लँ स्वःसा कपाय् फ्यनातःथें तुइसेच्वंगु लँपु । फुथाय्तक स्कुटर गया, मफुथाय् कुहां वयेगु व घ्वायेगु यायां वया । पासा उदेनं न्यासि वनेत थाकुकल । थ्यंमथ्यं सिमभञ्ज्याङ् थ्यनेत ६ कि.मि.ति ल्यंदनिबलय् धाःसा तसकं थाकुया वल । जा व मरि नयाच्वनाम्ह जि । थौं सुथय् जा प्वाथय् मलाः । पत्रकार सम्मेलनय् ब्यूगु नसाज्वलंया भरय् येँय् स्वयावयापिं जिपिं । स्कुटर गयाः वयापिं, घ्वायेमाःबलय् छत्थु ला चाःहिकल, नयेपित्यानां । सुगर म्हो जुया वंगु ला धया थें जुल । स्कुटर घ्वानाः वनेत स्वलकि इकुसे च्वनीगु । थथे जूगु वाःचायेवं पासापिंत पिया । गयाः वनाबलय् नीलः न्हापा न्हापा लाःसां घ्वानाः वनेमाःबलय् धाःसा जि हे न्ह्यःने । थःथम्हं तुं ब ला बल्लाःनि धकाः मन त्याका । पासापिं नं थ्यंकः वल । ‘जितः ला चाःहिकल, इकुसे च्वन । नयेगु छुं दुसा नयेमाल’ धया । खिउँगु थासय् च्वापु फुर्र फुर्र ब्वयाच्वंगु व लू धाःसा तसकं न्ह्यइपु । पासा अर्विनं, “न्हाचःयागु खाजासेट दनि नयेगु ला ? धाल । ‘नयेगु हजि ’ धायेवं निगू प्याकेट खाजा सेट पिकाल । मम, म्वाय् (केरा), बर्गर, बर्फी खंबलय् म्येय् ई बुयावल । काचाकाचा मम निगः स्वंगः म्हुतुइ ल्वसुना । ख्वाउँगु मम नं च्वापुं थहां वःगु हां क्वाःकल ला धयाथें च्वना वल । मम बर्गर नयेधुंकाः सुगर म्हो जूगु खःला धकाः बर्फी मालां, बर्फि ला घाराघुरू पारापुरु जूबलय् सुनां जुका तये धुंकल खनिका । ‘अय् ग्व बर्फि’ धकाः न्यनां, ‘का उदेनचां जुके धुंकल’ धाल । सकलें छकः ह्वार्र न्हिल । थः चाहिँ हिस्स का । उलि नयेधुंकाः भचा अःपुल । ‘का, का नू’ धाधां अनं च्वये न्ह्याना । बच्छि जाःगु प्वाः थनाः थहां वयापिं गुलि वया मस्यू हानं नयेपित्यायेगु शुरु जुल । स्कुटर नं मेपिनिगु लँपुइ त्यालकायेफःसा सुरर्र थहां वइगु । लँपु छखे लातकि चुलुयाः हानं गनं वइगु खः अन हे फस्वइगु । धन्न स्कुटर जुयाः भचा अःपुल । तग्वःगु मोटरसाइकल जूगु जूसा अबुया ब्याः खनिगु जुइ । स्कुटर नं न्हूगु डबल ‘मोदगार’या जूगुलिं धाःसा थाकुल । लिउनेया घःचाः व ‘मोदगार’या दुने च्वापु थहां वनां न्ह्यःने न्ह्याइगु हे मखु । लिखतं छकः हयाः च्वापु क्वकायेगु, हानं न्ह्यने वनेगु यायां बल्ल बल्ल खिउँगु थासय् अलकत्राया टिनं भुनां दयेका तःगु बल्चिया होटल छगू लुल । सकलें अन हे मुना । अनया साहुनी तामाङ् । खँ ल्हायेमाः । उमिगु खँ न्यनाः गुबलें मन स्वां ह्वइगु, गुबलँय् नुगः क्वतुनिगु । अय्नं जि ला न्ह्याथे यानाः नं थौं येँ थ्यंके हे मानी धयाकथं आत्मबल बल्लाका च्वना । पासा नीलः व अर्विनं ुाहुनीयात नसाज्वलं दयेकेत धाल । न्हापां च्या त्वनाः लिपा वाइवाई चाउचाउ छगू छगू थल नया । चाउचाउलिसें अर्विन व उदेनया क्वाःक्वाः तीनपानी म्हुतुइ हाः यानावल । उदेन छ्यं स्यात धकाः अलग च्वंवन । थन नयागु चाउचाउया बल धाःसा कन्हय्कुन्हु तकयात गात । व होटलय् च्याकातःगु मि त्वःता वयेत तसकं थाकुल । मि कुयाः च्वनेदःसा जिउगु धैथें ताल । मि कुइगु लोभ दःसां थःगु गन्तब्य तापानिगुलि अनं बाया वया । थन नयागु चाउचाउया बलं स्कुटर घ्वायेत अःपुल । नीलः व अर्विनया पालंपाः स्कुटर घ्वायेज्या । न्ह्याबलें स्कुटरयात जोते यानाच्वनापिं थौं स्कुटरं जोते यात धयाथें न्हिले नं वइगु । घ्वाघ्वां वँवं निगूति घुम्ति थहां वनेधुंकाः डोजरं च्वापु घ्वानातःगु खन । च्वापु घ्वानां तःथाय् भचा अःपुक स्कुटर घ्वाना । गनं च्वने ज्यूथाय् च्वना । गनं बुलुहुँ गया । ज्यूथाय् छिंथाय् उदेनयात नं तयाः गया वयेगु । च्वापु जमेजुइ धुंकूथाय् थ्यनकि स्कुटर फनक्क चाहिली । निम्हं च्वापु वान्या वनी । न्हिले वइ । थथे न्ह्या वँवं सिमभञ्याङ् थ्यन । मन स्वां ह्वल । छचाःखेरं छकः स्वया । छेँखापतिं पलि पलिइ च्वापु । स्वःस्वःथाय् च्वापु । मनूत उखेंथुखें होटल माःजुल । जिपिं चाहिँ न्ह्याथे यानां नं येँय् थ्यंकेगु ध्याउनाय् । जि ला दामन धयागु हे च्वकाय् धकाः च्वनागु, सिमभञ्ज्याङ् च्वकाय् खनि । बहनीसिया ११ ताः इलय् हे जूसां सिमभञ्ज्याङ् थ्यंके खनां मन चकन । यात्रा तसकं न्ह्यइपु ताल । छगू न्हूगु अनुभव कयाच्वनागु दु धयागु ताल । न्हाचःतक थहांजक वयाच्वनापिं आः धाःसा कुहां वनेगु सुरु जुल । उदेनयात ‘का, च्वँ ।’ धकाः तयाः अनं न्ह्याना । अर्विन व नीलः नं च्वन बुलुहुँ धःधः पायाः डोजरं दयेकातःगु लिकलिकं कुहां वया । लिक त्वःफितकि ला न्या छ्वा वाये थें वाइगु । हानं दनेगु । उदेनयात न्यासिकेगु, थः च्वनेगु, कुहाँ वयेगु । घुम्ति वलकि तसकं थाकु । स्कुटरया घःचालं लिकय् च्वनेगु हे स्वइमखु । सालाः लिकय् तयेगु । छथाय् ला निकःतक चुलुया फ्यतुना । वहे पोजय् भ्यात भ्यात थसः पायेक फ्यतूबलय् न्हिले नं मफु, ख्वये नं मफु । थौंतक नं नाडि त्यःथें जुयाच्वन तिनि । थनथाय् थ्यंबलय् धाःसा डोजर सतिक हे लाः वल । डोजरं च्वापु चीकाः कुहां वंलिसे वया लिउलिउ वनाच्वंगु मालबाहक ट्रक, अले जिपिं । मालबाहक ट्रक छगः चुलुया वनां कलभर्टय् कुतुं वन । उबलय् अलमल जुल । ट्रक कुतुं वनेवं उकिया मनूतसें डोजर लित ब्वनायंकल । जिपिं मछिंमछिं न्ह्यःने लाकः वना । अनं कुहां वयाबलय् जि व नील गुलि कुहां वयेधुन मस्यू अर्विन व उदेनया सः हे ताये मदये धूंकल खनी । ‘उदेन !’ धायेगु सः हे मदु । अन थ्यंबलय् छकः धन्ना हे जुल । ‘अर्विन !’ धकाः सःते छुं लिसः मवसेंलि अन पियाच्वना । भचा लिपा हानं सःता ‘हजूर’ धयाहःगु सः तायेदत । मन याउँसे च्वन । अर्विनपिनि लिउलिउ तुयुगु गाडि छगः नं कुहां वयाच्वंगु खन । उगु गाडिया मनूतसें, ‘छु जुल ?’ धकाः न्यन । उदेनया अवस्था खनां अर्विनं ज्यूसा क्वये गनं छिंथाय् त्वःता ब्यू धायेवं, “हैन, तपाईँहरू कहाँबाट आउनु भएको ?’ धकाः न्यन । जिपिं येँय् नं वयागु धायेसातं, ‘नेवाः खःला ?’ धका न्यन । ‘खः’ धकाः लिसः जक छु वन का ‘च्वँ च्वँ’ धकाः गाडिइ तल । अर्विनयात नं पिने तयाः ब्वना यंकल । जिपिं नं गाडी लिउलिउ वया । पालुङ थ्यन । स्कुटरया मिटर स्वया, पेट्रोलं येँय् थ्यनी मखुत धयागु सङकेत बिइवं येँय् थ्यंकेगु ग्वसाः त्वःताः पालुंङ्गय् हे बाय् च्वना । छगू ल्वःमंके मफइगु च्वापु यात्रां यक्व खँ स्यनेगु सिइकेगु ह्वःताः चूलाःगु दु । न्हूगु अनुभव बिउगु दु । थ्व जिगु अहोभाग्य तायेका ।","February 25, 2022 06:47 AM"
https://nepalbhasatimes.com/41519,मेमेगु,???? ????????? पुन्हि,महामारी व विरोध दथुइ ओलम्पिक,"हिमेश                                                          थ्व इलय् जापान छगुलिं लसतां भय् बियाच्वंगु जुइमाःगु खः । न्ह्याथाय् स्वःसां न्हिलासु खनेदयेमाःगु खः । ओलम्पिकया ग्वसाः ग्वये धयाःगु छुं नं देय्या नितिं थः गुलि बल्लाः व समृद्ध धकाः क्यनेगु ई खः । थ्व बल्लाः धयागु ध्यबाया शक्तिं जक मखु, मेमेगु यक्व खं खः । थ्व इलय् जापानं ओलम्पिक ग्वसाः ग्वयाच्वंगु दु, अय्नं जापान लय्मताः । लय्मताःगु जक मखु, अःखबतं जापान तं चायाच्वंगु दु । अले अप्वः धयाथें जापानीतय्सं न्यनाच्वंगु दु, ‘छाय् थ्व ओलम्पिक याये माःगु खः ?’ जापानया जुजु नारुहितों तकं चाःहिकाः धाःगु दु, ‘थुगुसीया ओलम्पिक मयाःसां जक ज्यूगु खः कि ? रद्द जकं यायेगु खः कि ?’ अय्नं तबि टोकियो ओलम्पिक जुलाई २३ अथवा थनिंनिसें औपचारिक ल्याखं सुरु जूगु दु । थौं ओलम्पिकया उलेज्याया दिं खः । अथेला छुं छुं कासा म्हिगः म्हीगः निसें सुरु जुइ धुंकूगु दु । छक्वः छु उलेज्या क्वचाइ, ओलम्पिकं गति काइ । अले सुनां ग्वःगु पदक त्याकल, सुनां गुकथं म्हितल धयागु बुखँ न्यने दइ । छुं मखुसां आः टोकिया ओलम्पिक दी मखुत, थ्व पक्कां न्ह्याइगु जुल । टोकियो ओलम्पिक अगस्ट ८ य् क्वचाइ । तर आः थथें जापानय् छुं भचा जक मखु, गाक्कं म्हाइपुसे च्वंगु ई न्ह्यानाच्वंगु दु । जापानीत धाथें लय्ताया च्वनेफुगु मदु । अप्वः धयाः थें जापानीतय् बिचाः खः, टोकियो ओलम्पिक मजूगु जूसा हे बेस । दछि न्ह्यः हे जुइमाःगु थ्व ओलम्पिक आः जूसां नं यक्वसिनं ययेकाच्वंगु मदु । टोकियो ओलम्पिकयात कयाः जुयाच्वंगु थ्व विरोध हे खः । जुलुस तकं पिहां वयाच्वंगु दु । थ्व विरोध छाय् ले ? लिसः सकसिनं स्यू, थुगुसीया ओलम्पिक महामारी दथुइ जुयाच्वंगु दु । थुगुसीया ओलम्पिकया दकलय् तःधंगु विशेषता धयागु हे महामारी व विरोध खः । लिपा वनाः थुकियात लुमंकेगु धयागु नं थ्व हे निता कारणं खः । सायद सुं कासामिया उच्च प्रदर्शन नं थ्व हे ख“या दथुं तना वनेफु । दकलय् न्हापां झी छक्व सन् २०११ य् लिहां वने । उबलय् जापानय् भ्वखाय् ब्वयाः सुनामी तकं वःगु खः । मार्च ११ या थ्व दिनय् दकलय् न्हापा तसकं भ्वखाय् ब्वल । छुं मखुसां गुंगू रेक्टरया जःखः, अले थुकिया हे झ्वलय् न्हापां गुबलें स्वये मखं कथं सुनामी वल । थ्व निता प्राकृतिक प्रकोपं जापानय् तःधंगु क्षति जुल । छखे मानवीय क्षति, मेगु आर्थिक क्षति । जापान थेंजाःगु देय्यात तकं थ्व प्रकोपं बांमलाकः क्षत–विक्षत याना बिल । अथेसां जापान निराश मजू । जापानीतय्सं उबलय् धाःगु खः, ‘प्राकृतिक प्रकोप ला जिमिसं पनेमफु, तर थुकिं याःगु क्षतिपाखें जिपिं याकनं मुक्त जुइ । थथे छाय् धाःसा थ्व जिमिगु ल्हातय् दु ।’ जापान व जापानीतय्त ल्यं दुगु विश्वं म्हसिउगु थज्याःगु थज्याःगु हे कारणं यानाः खः । धाथें जापानं प्राकृतिक प्रकोपं याःगु क्षतियात तकं बुकल, अले हाकनं छक्वः छुं मजू थें च्वकं जापान दयेकाः क्यन । भ्वखाय् ब्वयाः सुनामि वःगु निद“ लिपा हे टोकियों ओलम्पिक यायेगु अधिकार त्याका काःगु खः, टर्कीया इस्तानबुल व स्पेनया म्याड्रिडयात बुकाः । टोकियों ओलम्पिक यायेगु जुइवं जापानं थुकिया नारा दयेकूगु खः, ‘भावनात्मक ल्याखं एकता’ । थथे छाय् धाःसा गुगु भ्वखाय् ब्वयाः सुनामि वःगु खः, थ्व धुंकाः जापानं उघ्रिमय् विकास ला यानाः क्यन, तर भावनात्मक ल्याखं सकलें जापानीतय्त धाःसा छथाय् हये मफुत । धायेगु याः, व भ्वखाय् ब्वयाः वःगु सुनामिं यक्व धयाःथें जापानीतय्त मानसिक ल्याखं कमजोर यानाबिल । यक्व धयाथें जापानीतय्सं थ्व प्राकृतिक प्रकोपया कारणं थः यःपिंत तंके माःगु खः । थुकिं जूगु आर्थिक क्षति ला थःगु हे थासय् दु । जापानी सरकारया बिचाः खः– टोकियो ओलम्पिकं यानाः जनता दथुइ दुगु थ्व हे मगाःमचाः तंका छ्वये फइकि ? धाथेंया आज्जु ला थ्व हे खः । तर थथे मजू । जापान कोरोना भाइरस संक्रमणया महामारीपाखें म्हो हे जक प्रभावित देय् खः । थुकिया कारण अनया सरकार व जनतां सावधानीपूर्वक याःगु ज्याखँ हे खः । आः नं जापानी जनताया ग्याःचिकुु दु, गनं टोकियो ओलम्पिकया कारणं जापानय् महामारी तच्वइगु जकं मखु ला? आः थथें नं टोकियोय् आपतकालीन अवस्था घोषणा यानाः तःगु दु । सुनां नं थः यथे यायेज्यूगु अवस्था मदु । मेबलय् जूसा ओलम्पिक सुरु जुइगु जुल धायेवं ख“ वइ, उलेज्या गथे जुइगु जुइ ? सुनां गुलि पदक त्याकीगु जुइ ? आयोजना गथे जुइगु जुइ ? तर थ्व पालय् थथे छुं उत्सुकता खने दयाच्वंगु मदु । खालि जुयाच्वंगु दुसा कोरोनोया चर्चा जक । आखिर थ्व महामारी व विरोध दथुइ जुयाच्वंगु ओलम्पिक खः, उकिं थथे जुइगु ला स्वाभाविक हे खः । थुकियात लिपा वनाः लुमंकीगु नं धाथें थुपिं हे कारणं जुइगु जुइ, मेता कारणं मखु । दयाय् निर्भर नेपाःया सहभागीता सुशीलनरसिंह राणा नेपाःया एथलेटिक्समा पुलांम्ह प्रशिक्षक खः, नापं पदाधिकारी नं । वयकलं नकतिनि धयादीगु दु, ‘ओलम्पिकय् नेपालं ब्वति कायेगु धयागु सुनां झीत याःगु दया जक खः ।’ म्याराथन धावक गोपिचन्द्र पार्कीं टोकियो ओलम्पिक्सय् म्हिते मखनेवं वय्कःया नं थज्याःगु हे प्रतिक्रिया वःगु खः । पार्की टोकियो ओलम्पिकय् छनोट जुयाः नं अन्तिम इलय् म्हिते मखंम्ह खः । छाय् ले ? छु जुयाः थथे जुल ले ? थुकी नेपाल ओलम्पिक कमिटी व एथलेटिक्स संघया ल्हाः दु धायेमाः । थुपिं निगू संस्थाया न्ह्याक्वः आलोचना याःसां मगाः । थनथाय् पार्की छाय् टोकियो वने मखन धयागु ल्ह्वने त्यनाःगु मखु । बरु ख“ ल्हायेत्यनाःगु खः– नेपालं ओलम्पिकय् ब्वति कया वयाच्वंगुगु इतिहासयात कयाःखः, गुगु धाथें सुयां ‘दया’य् हे निर्भर जुयाच्वंगु दु । नेपाःया कासामिं हकं ओलम्पिक म्हितूगु इतिहास हे मदु धाःसां जिउ, अपवादयात त्वःताः । अपवाद खः, तेक्वान्दोया निम्ह कासामि संगीना वैद्य व दीपक विष्ट । थुपिं निम्हं कासामितय्सं ओलम्पिकया छनोट म्हिताः उकी त्याकाः धात्थें ओलम्पिक म्हितूगु खः । उबलय् विश्वास नं ब्वलंगु खः कि संगीना व दीपकं पदक त्याके नं फु । पदक मत्याःगु थःगु थासय् दु, तर हकं ओलम्पिक म्हितेबलय् थथे बिचाः वइगु जुयाच्वन । पदकया आशा धाथें दइगु जुयाच्वन । ओलम्पिकय् ब्वति कायेगु खास खास लँपु दु, उकी मध्ये संगीना व दीपकं ल्यःगु छपु लँपु जुल छनौट जुया वनेगु । मेगु निपु लँपु दु, छगू जुल– युनिभर्सियालिटी । अथे धयागु विश्वव्यापी सहभागिता । थ्व लँपु एथलेटिक्स व स्विमिङय् दयाच्वनी । थुपिं निगू कासाय् ओलम्पिकय् गुलि नं देसं ब्वति काइ, उगु फुक्क देशं म्हिते खनी । थ्व पालय् नेपाःपाखें एथलेटिक्सय् सरस्वति चौधरीं थ्व हे कोटाय् म्हिते त्यंगु दु । अले स्विमिङय् गौरिका सिंह व एलेक्स शाहं । ओलम्पिकय् म्हितेगु स्वंगूगु लँपु खः– वाइल्ड कार्ड । थ्व हे खः, सुनां सुयातं याइगु दया । सुटिङया कल्पना परियार व जुडोया सोनिया भट्टं थ्व हे कोटां ओलम्पिकय् म्हिते त्यंगु दु । वाइल्ड कार्ड धयाःगु थः यःपिं कमजोर देय्या कासामियात दया यासें ओलम्पिक म्हिते बीगु खः । हाकनं छक्वः पार्किया घटनाय् लिहां वनेगु खःसा नेपालं वयात ओलम्पिकय् छ्वयेगु घोषणा ला यात । तर थ्व घोषणायात अन्तर्राष्ट्रिय ओलम्पिक कमिटी व विश्व एथलेटिक्स संघं नं स्वीकार यायेमाः, तर अथे मजुल । उकिं पार्किं म्हिते मखन । वया थासय् सरस्वतिं म्हितेखन । आः मू न्ह्यसः खः, गुबलय् तक नेपाःया ब्वति कायेगु पहः थथे हे जुयाच्वनी ? थुकिया लिसः बिइमाःगु सरकारं खः, नेपाल ओलम्पिक कमिटीं खः, राष्ट्रिय खेलकुद परिषदं खः । तर थुपिं संस्थातय्सं थुकिया लिसः बीगु निंतिं गुबलें बांलाक ज्या याःगु मदु । झी कासा प्रशंसकत ला खालि थज्याःगु हे ख“ न्यनाः म्हाइपुका च्वनेगु जक खः ।","July 23, 2021 07:09 PM"
https://nepalbhasatimes.com/42339,मेमेगु,???? ???????? त्रयोदशी ,आवंबजि,"                                                         शिलकुमारी महर्जन नेवाःतय्सं हना वयाच्वंगु संस्कार–संस्कृति यक्व हे दु । मचाबलय् यायेगु संस्कार, ल्याय्म्हया इलय् यायेगु संस्कार, वयस्क जुइधुंकाः यायेगु संस्कार व सीबलय् संस्कार थीथी कथं नेवाःतय्सं हना वयाच्वंगु दु । नेवाःतय्सं मचा–संस्कारया रुपय हनावयाच्वंगु विशेष कथंया संस्कार मचाबु ब्यंकेगु खः । मचा बूगु प्यन्हु, खुन्हु अथवा झिंनिन्हु दुकुन्हु छेँ छखां सुचुपिचु यानाः छेँय् न्हूम्ह मनु थप जुल धइगु लसता हनेकथं छेँजःपिं सकलें जानाः आवंबजि ताःलाकाः सवः दयेका नयाः थ्व संस्कार हनेगु याइ । दकलय् न्हापां छेँ छखां बँ पुनाः, बँ थिलाः मचाबूम्ह च्वनाच्वंगु थासय्या सु पिने छेँया पाःखाय् तयाः छ्वयेका सुचुपिचु याइ । अनं लिपा मचा, मांम्ह अले छेँय् च्वंपि सकसिनं म्वः ल्हुयाः सादुरु हाः यानाः च्वख याइ । अजिया नेतृत्वय् छेँ च्वंपि गुलिसिनं आवंबजि ताः लाकेगु ज्या याइ । गुलिसिनं मचाबूम्ह व मचायात पुजा तयार यायेगु ज्या याइ । आवंबजि ताः लाकेगु ज्या यायेगु निंतिं माःगु घासात १. बजी २. ला ३. कःसू वः ४. सिन्की (गुन्द्रु) ५. पालु ६. कमघाःसा ७. क्वाति (च्वकी सियाः क्यला तःगु चुं) अले गुलिसिनँ आलु व भुति नं तइ । थुकथंया घाःसात ताःलाकेबलय् तसकं शुद्ध व च्वख यायेमाः । सुनां नं चिपनिप अले अजिया लुमधंक ज्वलं तल धाःसा मचा व मांम्हेसित वितुली जुयाः हाकन ब्यंके माली धकाः नं धायेगु याः । मचाबु ब्यंकेगु झ्वलय् माःगु पुजाभ व आवंबजि अजिं मचा व मांम्हेसित चिकं बुइकाः न्हूगु लं अर्थात च्वखगु लं फिकाः मां व मचायात पुजा यानाः सगं बी । थथे सगं बीगु धयागु पञ्चतत्व ग्रहण यायेगु खः । सगं बिइगु धयागु नेवाःतय्गु मौलिक संस्कृति खः । जीवनय् छुं नं कथंया पंग मवयेमा, शरीर निरोगी जुइमा, अले जीवन न्ह्याब्लें सुथां लायेमाः धयागु मनंतुनाः सगं बिइगु यानावयाच्वंगु खः । सगं बिइगु ज्या सिधयेवं आवंबजि भाग तयेगु याइ । आवंबजि थ्व दिनया महत्वपूर्ण पक्ष खः । आवंबजि तयेत अजि झिंनिकू ब्व द्यःनाःलप्ते हासाया द्यःने तइ । थ्व द्यःनालप्ते आवंबजि तयेत मदयेक मगाःगु अति आवश्यक वनस्पति खः । थुकी द्यःने बजिं निसें कयाः दक्व घासा तइ । थथे थीथी कथंया घासात छथाय् हे तयाः वालातःगु छगू विशेष कथंया परिकारयात हे आवंबजि धका धाइगु खः ।  आवंबजिया ज्वलं आवंबजि ब्व तयेबलय् दकलय् न्हापां अजियात ब्व तइ, अनं छसिकथं नारायण द्यःयात, मचाबूम्हेसित, छ्वासयात भाग तयाः अनलिं छेँय् च्वंपिंत नं आवंबजि भाग तयाः नकेगु याइ । आवंबजी नापं क्वाति नं त्वंकेगु याइ । विशेष यानाः मचा बूम्हेसित क्वाति त्वंकी । मचाबूम्हेसिनं क्वाति त्वनकी मचायात गाक्क दुरु वइ । आवंबजि थःपिंसं जक नइगु मखु, नेवाः समुदाय दुने च्वंपिं हे मेपिंत नं दान बिइगु अर्थात इना बिइगु याइ । थ्व दिनय् सुं नं मनूत छेँ वल धाःसां व आवंबजि नकेगु याइ । आवंबजि नलकी नसा नये यइ मखु धाइ । थथे फुक्क ज्या सिधयेकाः अजिं छ्वासया ब्व व मचाया पि ज्वनाः छ्वासय् तये यंकि । थथे छ्वासय् मचाया पि तयेयंकीगु धयागु व त्वालय् न्हूम्ह मचा बुल धकाः सुचं बिइगु कथं यानातःगु खनेदु । मचाबू ब्यंकेगु ज्याझ्वःया अन्तिम ज्या धयागु अजः फयेगु खः । विशेष यानाः इमु, कपू, लवं, स्वंपालु इत्यादी तयाः अजः फयेगु याइ । अजः फ्वयेबलय् लिक्क छम्ना जाकि व द्यःने ध्यबा अजियात फ्यानाः अजः फइ । थ्व अजः मचाया मिखा भिंकेगु वा बांलाकेगु निंतिं न्हिं न्हिं चिकं बुइकेबलय् मिखाय् उइकेगु याइ ।","August 20, 2021 09:57 AM"
https://nepalbhasatimes.com/48294,मेमेगु,११४२ गुंलागा अष्टमी,लोपोन्मुख नेवाः बाजं,"                                                         यचु शाक्य छुं नं सभ्यताया म्हसिका धयागु न्ववायेगु भाय्, लिपि, कलाकृति, म्ये,सङ्गित , बाजं, नसात्वँसा, वसः, न्हि हनेगु पहः, बुइबलय् निसेंसीबलय् तक याइगु संस्कार आदिं बियाच्वनी । नेवाः छगू जात जक मखसे छगू सभ्यता खः । मेगु जनजाति स्वयां बिस्कं जुयाः नेवाः सभ्यता दुने नं थीथी जात÷समुदायत दु । थीथी जातया थःथःगु हे भूमिका नेवाः सभ्यतादुने दु । नेवाः तजिलजि, जात्रा, संस्कारय् बाजं व सङ्गितया स्वापू धयागु ‘ला व लुसि’ थें खः । लोकबाजा संग्रहालयय् तयातःगू धलःया आधार कायेगु खःसा नेपालय् स्वसः व न्हयेन्यागू (३७५) लोकबाजं दु । उकि मध्ये चय्गू (८०) ला नेवाः बाजं जक हे दु । थुकिं न सीदु कि नेवाः सभ्यता गुलि कला व संस्कृतिया रङ्गं जाः धकाः । बाजं थाकाः बरे छुइगु, कय्तापूजा, ज्याजंक्वः, इहिपा याकेगु झीगु चलन दु । नेवाः संस्कारय् ला सीबलय् तकं बाजं हे थाकाः सिथं यंकेगु याइ । देगःदेगलय् गनं न्हिन्हि, गनं विषेश दिंकुन्हु नित्यपुजा याइबलय् बाजं थाइगु÷पुइगु याइ । अथेहे दँय्दसं ऋतुनापं वइगु नखःचखःया म्येँ पुयाः बाजं थाइगु चलन दु । थथे थायेगु÷पुयेगु धयागु न्ह्यइपुकेत जक मखसे थुकिया अर्थ नं दयाच्वनी । तर थौंकन्हय् यक्व हे थज्याःगु बाजं लोपोन्मुख अवस्थाय् थ्यनेधुंकूगु दुसा गुलिं लोप हे जुइधुंकूगु अवस्थाय् दु । नेवाः बाजनय् पुइगु बाजं पोंगा, पँय्ताः, काहाः(काः), नेकू, मुहाली, बाँसुरी, बय् खः । पोंगा, पँय्ताः, काहाः, नेकु पतिं मसंकुसे पुइगु बाजं खः । थ्व स्वंगुलिं हे बाजं कँय्, सिजः नापं मेगु नयागु जुइ, अले तप्यंक पुइत पँया कथि स्वानातइ । ज्याःजंक्व, बरे छुइगु, कय्तापुजा व मेमेगु पुजा याइबलय् भूतप्रेतया बाधा मदयेमा धकाः बौ वाये यंकेगु चलन दु । थथे बौ वाये यंकीबलय् (यमबाद्य) नाय्खिं व (यमतुर्य) काहाः पुइमाः । काहाः बाजं नाय् समुदायं पुइगु याना वयाच्वंगु खः । सीबले सिथं यंकीबलय् नं नाय्खिं थानाः काहाः बाजं पुइमाः । थथे याइबलय् धाःसा नाय्खि बाजंया बोल जात्राबलय्, गुंलाबलय् थाइगु स्वयां पाइ । थथे यानाः नाय्खिं व काहाः बाजं थाइगु यमद्यःयात सुचं बीगु धयागु जनविश्वास दु । थज्याःगु बाजं थाइपिं धाःसा आः तसकं हे म्हो जुइधुंकल । ई व आधुनिकरणं यानाः थ्व बाजं स्यने न्ह्याःपिं म्हो जूगु खनेदु । गुलिसिनं अर्थ मथुयाः थ्व बाजं मथाकेधुंकूगु दु । जात्रा व गुंलाबलय् नाय्खिं थाइपिनिगु ल्याः धाःसा उत्साहजनक हे दु । तर काहाः बाजं धाःसा लोप जुइगु खतरा खनेदु । अय्नं छुं छुं पुचलं थुकी ध्यान बियाच्वंगु धाःसा खनेदु । अथेहे मेगु लोपोन्मुख बाजं पँय्ताः ख । पँय्ताः काहाः स्वयां चीहाकः जुइ । पँय्ताः द्यःथाय् दिनाः पुइगु बाजं खः । पँय्ताया पासा बाजं कोताखिं खः, गुकिया अवस्था नं पँय्ताःया थें हे निराशाजनक दु । बहाःबहि नापं मेमेगु द्यःद्यःथाय् लछियंक पँय्ता पुइगु परम्परा दु । थथे पुयाः द्यः आह्वानया सुचं बीगु धयागु विश्वास दु । तर आः अप्व हे बहाबहीलय् पँय्ताः मपूगु, कोताखिं मथाःगु यक्व हे दँ दयेधुंकल । येँय् ला झन् हे म्हो । नकतिनि हे केशचन्द्र महाविहारं धाःसा थ्व बाजं बिद्या स्यनाः पुनस्र्थापन याःगु दु । मेथाय् नं थ्व बाजं संरक्षणया निंतिं थज्याःगु पलाः न्ह्याके हथाय् जुइधुंकूगु दु । न्हापांगु पृष्ठया ल्यं नेकू बाजं गुंलाबलय् पुइगु याइ । थ्व बाजं दिवंगत जूपिं छेँजःया नामय् नं पुइकेगु याइ । येँ स्वयम्भूइ गुंलाबलय्जक थ्व पुइगु खनेदुसां यल व ख्वपय् धाःसा नौबाजनय् व किपू आदि नेवाः लागाय् धाःनापं पुयाच्वगुं दु । थ्व बाजं जङ्गली मेय् (अर्ना)या नेकूयागु जुइ । अर्ना नेपालय् हे लोप जुइगु खतराय् लाःगु पशु खः । पोंगा लोपोन्मुख अवस्थाय् मदुसां अपाय्सकं च्वन्ह्यानाच्वंगु नं खनेमदु । दाफा भजन, कात्ति प्याखं, येँयाःबलय् पिकाइगु दीप्याखं नापं थीथी जात्राबलय् पोंगा पुइगु याइ । मुहाली, बाँसुरी, बय् पतिनं प्वाः तियाः पुइगु सुर बाजं खः । बय् तप्यंक पुइगु सुर बाजं खः । बय् सिँयागु जुइ । थुकीया पासा बाजं क्वंचाखिं खः । बाजं नाप हे ल्वयेक बय्या सः नं नाइसे च्वं । बाँसुरीया सः बय् स्वयां तसः जुइसा मुहालीस्वयां चीसः जुइ । बाँसुरी नापं पचिमा, खिं थाइगु खःसा मुहालीया पलेसा धाः नाप नं पुइगु यानाहःगु दु । धाः बाजंया सः तुलनात्मक रुपं खिं, पचिमा स्वयां तसः जूगुलिं बाँसुरी पुइपिं नं यक्व मालीगु समस्या धाःसा दु । नेवाः बाजं मुहाली धाःसा मेमेगु बाजंस्वयां तसकं खतराय् लायेधुंकूगु बाजं खः । मुहालीया नं नेवाः सभ्यताय् प्रमुख भूमिका दु । बेलायतयाबिज्ञ क्यारोल तिंगें मुहाली बाजं नेपाः देय्या हे धुकधुकी धाःगु दु । मुहाली कपाली समुदायया पुर्खौली बाजं खः । मुहालीं दँय्दसं वइगु १२ मासय् दुगु नखःचखःया म्ये पुयाः याम हिलावंगु सुचं बियाच्वनी । बसन्त, सिनाज्या, पुवाज्या, घातु, सिलु, मालश्री, धनाश्री आदि म्ये पुइगु चलन दु । होलिबलय् चकंद्यःया जात्रा याइबलय् नं मुहालीइ होलि म्ये पुइकाः बाजं थायेमाः । आः धाःसा थ्व चलन हे लोप जुइधुंकल । ‘तिसां नं तिइकाः, गुजराति पुइकाः राजमति ब्याहा याना ब्यू’ थ्व लोकंह्वाःगु म्येया बोल खः । थुकी गुजराति धाःगु गुजराति मुहालि खः । गुजरातया सहनाइ बाजं थें ज्वलाःगुलिं थ्वयात गुजराति मुहालि धाःगु खः । गुंलां लछि थाइगु धाः बाजंया मू सुर पासाबाजं नं मुहाली हे खः । धाः नापं मुहाली पुइगु नं लोप हे जूगु दु । मुहालीया पलेसा कनार अर्थात क्लारेनेट ट्रम्पेट तयाः मुहालीया थाय् जायेकेगु कुतः ला जुल, तर उकिं धाः बाजंया नेवाः मौलिकता हे न्हास यानाबिउगु खनेदु । येँय् लोप जुइधुंकूगु मजिमगाःगु बाजं थौंकन्हय् येँयाःबलय् जक पुया वयाच्वंगु खनेदु । व नं पुइपिं ख्वप देसंनिसें सःतेगु याइ । श्री गणेश, श्री कुमारी माजु व श्री भैरव आजु पिकाइबलय् मुहाली हे माः, नापं द्यः प्याखनय् नं मुहाली हे माः । स्वनिगःनापं नेवाः बस्ती मिले यानाः जक मुहाली पुइपिनिगु ल्याः तसकं हे म्हो । ख्वपया महाकाली प्याखं, थिमिया लाय्कू भैलःप्याखं, यलया कात्ति प्याखं आदिइ नं मुहाली मजिमगाः । मुहाली नं थीथी प्रकारया दु । गुलिं प्रकार ला लोप हे जुइधुंकल, थौंकन्हय् संग्रहालयय् जक दनि । गुलिखे मुहाली बाजं नेवाःतय्सं हे म्हसीके मफुगु अवस्थाय् वयेधुंकूगु दु । थथे मजिमगाःगु बाजंतय् थजाःगु स्थिति वःगुया कारण नेवाः समुदायय् दुगु थजात÷क्वजातया बाजं धकाः तइगु कूबिचार नं खः । थुकिं यानाः थःगु हे धकाः नालेगु स्वःसां समाजय् बांमलाक स्वइ धयागु भावं यानाः नं न्हूपुस्तां थज्याःगु बाजं सयेकेगुलिइ ध्यान मबिउगु खनेदु । नौबाजं, नेकु बाजंया गुरु मोतिलाल शिल्पकारं थज्याःगु हे छगू घटना कनादीगु दु । नेकु बाजं नौ बाजं जात्रा न्यायेकेत मजिमगाःगु मुहालि थाइपिं मदुगुलिं वय्कलं थःगु समुदायय् हे मुहालि स्यनेगु पलाः न्ह्याकादीगु जुयाच्वन । थाय् सयेकाः जात्राय् पुइगु इलय् धाःसा पुइपिंत समाजं बांमलाःगु खँ न्यंकूगुलिं सयेकूपिंसं तकं पुइगु दिकाबिल । आः धाःसा नौ बाजनय् तकं कनार पुइका हयेमाःगु बाध्यता हे जुल । बाजं नापं बाजं थाइगु बोल, थायेगु पहःया मौलिकता नं बिस्तारं हिलावंगु दु । ई नापं छुं भचा हिलावंगु सामान्य हे खः । बांलाक स्यनेगु व्यवस्था व स्यना काइपिं मदयेवं गुलिखे बोल, राग थाये सःपिं मदयाः तना हे वनेधुंकल । थ्व तना वनेगु क्रम धाःसा आः नं मदिउनि । थीथी बाजं दथुइ छुं समानता दःसां थःथःगु बाजंया थःथःगु हे अलग विषेशता नं दइ । गनं बांलाक सःपिं स्यनामि मदयाः बाजंया मू रस हे मदयेक बाजं थानाः बाजंया अस्तित्व हे खतराय् लाकाच्वंगु दु । अय् जूगुलिं बाजंया भौतिक स्वरूप जक मखसे बाजंया रस बियाः छ्यलेगु बिद्या नं लोपोन्मुख अवस्थाय् दु । पुइपिं, थाइपिं नापं बांलाक नेवाः बाजं दयेकेसःपिं नं म्हो जूगु अवस्था दु । छ्यंगूया नेवाः बाजं दयेकीपिं कुलु समुदाययापिं ख । थ्व बिद्या नं न्हूगु पुस्ताय् हस्तान्तरण बांलाक जुइमफयाः थथे नेवाः बाजं दयेकीपिं विशेषज्ञ म्हो जुयावंगु दु । मादल दयेकीपिं गैरनेवातय्सं थाय् ला कयाहल, तर नेवाः बाजनय् दइगु रस धाःसा मंत । बाजंयात माःगु ज्वलं बांलाःगु सिँ, छ्यंगू, पँ, थीथी धातुत खः । अव्यवस्थित स्वनिगःया सहरीकरणं यानाः नेवाः बाजं दयेकेत माःगु प्रकृतिक ज्वलं तकं मदया वनेधुंकल । थुकिया दकलय् अप्वः लिच्वः पं माःगु बाजनय् लाःगु दु । पिंवाचा बाजं थुकिया दसु ख । पिंवाचा बाजं दयेकेत तचाःगु पं माः । सिजःया बाजनय् पोंगा, पँय्ता, काहाः लाः । थ्व बाजं ताम्राकार समुदायया विशेषज्ञं दयेकेगु याइ । ताल बाजं ताः, भुस्याः, छुस्याः, बभूचा, कँय्पिं पंचधातु अष्टधातुयागु जुइ । थथे रस वयेक दयेके सःपिं म्हो जुयावंगु दुसा बजारय् बांलाःगु बाजं हे माले थाकुइधुंकूगु दु । थाइपिं अप्वःसा जक दयेकीपिं नं उलि हे प्रेरित जुयाः अप्वइ । आःया इलय् झीसं अःपुक खनाच्वगुं बाजं धाः, धिमे, खिं, नाय्खिंं, बासुरी आदि खः । धाः बाजं बौद्घधर्मनाप स्वापू दुगुलिं शाक्य, बज्राचार्य, उदाय्, साय्मी समुदायय् अप्वः छ्यलाबुला दु । अथे खःसां आः धाःसा मेमेगु समुदायं नं धाःबाजं थानाहःगु बांलागु पलाः नं खनेदु । अथेहे धिमे ज्यापू समुदायया लोकंह्वाःगु बाजं खः । थ्व बाजं थायेगु बिद्या नं मेगु नेवाः समुदाय दुने आदान प्रदान जुइगु न्ह्याये धुंकूगु दु । धाः व धिमे नापं बाँसुरी, खिं, दाफाखिंलय् नं थ्व पलाः न्ह्याःगु दु । थज्याःगु हे पलाःयात हःपाः बिबिउँ मेगु लोपया खतरा लाःगु बाजं थायेगु, बाजंया बिद्या नं जातया पंगः चिइकाः स्यनाबीगु, स्यना कायेगु पलाः झी नेवाः समुदायं न्ह्याकेमाः । नेवाः सभ्यतायात चित्र नापं ज्वःलाकाः स्वःसा नेवाः बाजं सड्डित चित्रयागु रङ्ग खः । थीथी रङ्ग जायाः हे नेवाः सभ्यता झःझः धाःगु खः । दक्व रङ्गया चित्र उलि हे महत्व दइ । उकिं छगू छगू यानाः रङ्गत तनावनकी चित्रया नं महत्व तनावनी । लोप जुयाच्वंगु बाजं पिंवाचा लुसिं थिइकाः तार कियाः थाइगु पिंवाचा बाजं छगू जक नेवाः बाजं खः । थ्व बाजं धाःसा बाखनय् कनेगु खँ थें जूगु दु । थ्व बाजंया बारे बिस्तृत जानकारी धाःसा मलूनि । यद्यपि नेवाः न्ह्यलुवाः कविकेशरी चित्तधर हृदययागु च्वसुलय् तकं थ्व बाजंया खँ च्वयातःगु दु । थ्व बाजं किपा कायेगु प्रविधि मवनीबलय् हे लोप जूगु अनुमान यायेफु । पशुपतिया छगु तुनाःसिँइ पिंवाचा कियाच्वंगु आकृति नं दु । थुकिया आधार कयाः बि.सं. २०५९ सालय् ज्यापू महागुथि व लोकबाजा संग्रहालयया ग्वसालय् पिंवाचा दयेकाः तालिम नं बिउगु खः । वयां लिपा धाःसा हानं थ्व बाजं न्यने÷खने मदयावन । चित्र व छुं जानकारीत कयाः धायेगु खःसा थ्व बाजं म्ह गःपः हिकेगु ताःचा पंयागु जुइसा तार सल न्हिप्यंया सँयागु जुइ । थ्व बाजं झीसं खनाच्वंगु सारङ्गी थें किनाः थाइ । तार सँयागु जूगुलिं थ्व बाजनय् क्वय्यागु सुर जक लाः । बाजंया सामान्य ग्वलागु स्वरुप स्वयेबलय् थ्व बाजं सारङ्गी स्वयां न्ह्यः आविस्कार जूगु अनुमान यायेफु । थ्व बाजं ज्यापु समुदायं थाइगु धकाः सफुलिइ च्वयातःगु दु । नापं दाफाम्ये हालीबलय् नं थाइगु धकाः नं दु । लोप जुइधुंकूगु थ्व लोकबाजं लोकबाजा अध्ययनकर्ता सङ्गितकःमि जेसन कुँवरं अनुसन्धान यानाः थःम्हं हे थ्व बाजं दयेकाः पुर्नस्थापन यायेगु पलाः न्ह्याके धुंकूगु दु । वय्कलं थ्व बाजं छय्लाः म्येँ नं पिकायेधुंकूगु दु । मेगु लोकबाजं नापं थ्व बाजं थानाः वय्कःया पुचः ‘नाइटं’ युरोपया साङ्गितिक भ्रमण याःगु खः । साङ्गितिक प्रस्तुति स्वःपिं विदेशीतय्सं तकं पिंवाचाय् विशेष ध्यान बिउगु जुयाच्वन । थ्व पुचःया ‘कालो ढुंगा’ धाःगु म्येँ नापं मेगु म्यँेय् वय्कलं पिंवाचा छ्यालादीगु दु । वय्कःया हे प्रेरणा कयाः जिं (यचु शाक्य) नं थ्व बाजं राजमति संकिपाया म्यँे ‘ख्वय् वयाः नं ख्वय् मखं’या कभरय् छ्यलाःगु ख । थ्व बाजंया थायेगु विधि मसिउनिगुलिं थुकी अझ परिक्षण यायेमानिगु सी दु । थ्व बाजं दयेकेत तःचाःगु पं माःगु, तर आः स्वनिगलय् थज्याःगु पं माले थाकूगुलिं नं समस्या दु । बाजंयात माःगु ज्वलं मिलेयाये फुसा थ्व बाजंयात हानं बय्बय् जुइक पुनर्जीवन बीफइ ।  ","August 19, 2022 05:12 PM"
https://nepalbhasatimes.com/44203,मेमेगु,११४२ कछलाथ्व अष्टमी,आनन्द निकेतन अन्तर्राष्ट्रिय स्तरया सुविधासम्पन्न वृद्धाश्रम,"चितिक्क च्वंगु क्वथा, क्वथाय् दुने हे एटाय्च बाथरुम, नये त्वनेगु निंतिं सफा–चितिक्क च्वंगु मेस, सफा व आधुनिक भुतू क्वथा, थहां–कुहां जुइत लिफ्ट, न्यासि वने मफुपिनिगु निंतिं ह्विलचेयरय् च्वनाः तलय् कुने याये जिइक अपाङ्ग मैत्री लँ, ध्यान यायेगु क्वथा, योग यायेगु क्वथा, सफूकुथि, सुं विरामी जूसा तुरुन्त उपचारया निंतिं उपचार क्वथा, न्हियान्हिथं उसाँय चेकजाँच यायेगु निंतिं नर्सिङ्ग स्टेशन, २४ सै घन्टा स्वास्थ्यकःमिपिनि उपस्थिति, उपचारया निंतिं पिने यंकेमाःसा निःशुल्क एम्बुलेन्स सेवा । थ्व फुक्कं सुविधा दुगु छगू भवन । उकिसनं पिनें स्वयेबलय् स्वनिगःया पुलांगु लाय्कू लागाय् च्वंगु दरवार थें दाचि अप्पां दयेकातःगु, च्वय् गजू छायातःगु भव्य भवन । थ्व फुक्क सुविधा दुगु भवन धायेबलय् छिगु मतिइ वन जुइ, थ्व छुं थिकेगु अपार्टमेन्ट वा स्टार होटलया भवन जुइ । तर अथे मखु, थ्व ला सितिकं च्वनेगु भवन खः ।                                                         सितिकं च्वनेगु धायेबलय् छि पत्या मजुइफु, तर सत्य थ्व हे खः । सुनां स्वः मदुपिं ज्याथजिथिपिंत तयेगु निंतिं यलया ज्यापु समाजं दयेकूगु वृद्धाश्रमया भवन खः थ्व । छेँय् सुनां स्वः मदयाः निरस जीवन म्वानाच्वंपिं ज्याथजिथिपिंत थः म्वातले आनन्दं जीवन म्वायेगु निंतिं च्वनेत दयेकूगु भवन खः थ्व । उकिं थ्व भवनया नां हे तयातःगु – ज्येष्ठ नागरिक आनन्द निकेतन भवन । झीगु समाज बुलुहुं स्वार्थी समाज जुया वनाच्वंगु दु । थःगु स्वार्थया निंतिं काय–म्ह्याय्पिंसं बुराबुरी जुइधुंकूपिं मांअबुपिंत तकं मस्वइगु समाज जुया वनाच्वंगु दु । तर थज्याःगु समाज दुने नं थःगु निंतिं मखु, मेपिनि निंतिं छुं यायेमाः धयागु भावना दुपिं मनूत नं दइगु जुयाच्वन । थज्याःगु हे भावनां छम्ह सामान्य किसान परिवारय् बूम्ह यलया अष्टमान महर्जनं झिदँ न्ह्यः वृद्धाश्रम दयेकेगु निंतिं यलया बागडोलय् च्वंगु थःगु १ रोपनी १३ आना जग्गा व न्यय्गू लाख दां ज्यापु समाजयात लःल्हाःगु खः । जग्गा ला दत, तर अन गज्याःगु भवन दयेकेगु, समाजं वृद्धाश्रम संचालन याये फइ कि मफइ धयागु विवाद ब्वलन । थ्व विवादया झ्वलय् समाजया छगू दँमुँज्याय् हे छम्हेसिनं ‘थ्व जग्गा समाजयात स्यंकेत दान बिउगु खः, गथे सुं मनूयात स्यंके माल धाःसा किसि दान याइ धाइ, अथेहे समाजयात स्यंकेत जग्गा दान बिउगु खः । समाजं वृद्धाश्रम संचालन हे यायेफइमखु’ धकाः तकं धाल । उबलय् हे थुगु वृद्धाश्रम दयेकेमाः धकाः पहल याना वयाच्वनादीम्ह ज्यापु समाजया वर्तमान नायः तीर्थलाल महर्जनं थुकिया लिसः बी कथं धयादिल, ‘धाथें दान ला किसि हे बिया हःगु खः । तर किसि धयाम्ह लक्ष्मीया बाहां खः । उकिं आः झीथाय् लक्ष्मी हे दुहां वःगु दु, उकिं वृद्धाश्रम दयेकेगु निंतिं नं यक्व हे थज्याःपिं दान बीपिं वइतिनि धन्दा कायेम्वाः । वृद्धाश्रम दयेकेगु निंतिं सुयाकें नं जबर्जस्ती चन्दा कायेगु जुइमखु, नुगः क्वसाःपिंसं अथें हे बी ।’ वृद्धाश्रमया भवन दयेकेगु निंतिं तीर्थलाल महर्जनया हे संयोजकत्वय् छगू कमिटी नीस्वन । वय्कःया हे नेतृत्वय् ज्यापु समाज भोल गणेशय् च्वंगु थौंकन्हय्या भवन नं दयेकूगु खः । वृद्धाश्रम दयेकेगु जिम्मा वयेधुंकाः वय्कलं सामान्य मखु सुविधासम्पन्न, अन्तर्राष्ट्रियस्तरया हे वृद्धाश्रम भवन दयेकेगु परिकल्पना यानादिल । अन्तर्राष्ट्रियस्तरया भवन दयेकेगु परिकल्पना ला यानादिल, तर थुकियात पूवंकेगु उलि अःपुगु ज्या धाःसा मखु । उबलय् हे थ्व भवन दयेकेत झिंनिगू करोडं अप्वः तुइगु अनुमान जूगु खः । नुगः क्वसाःपिंसं निगू लाख–प्यंगू लाख, न्यागू लाख ग्वाहालि ला बिल, तर सुविधा सम्पन्न भवन दयेकेत भचा भचा ध्यबां गाइगु ला मखुत । थुकिया निंतिं सरकारीस्तरं, अन्तर्राष्ट्रियस्तरं हे ग्वाहालि दयेमाः धयागु जुल । अले थुकिया निंतिं पहल सुरु जुल । थ्वहे झ्वलय् देशय् संघीय गणतन्त्र वयेधुंकाः स्थानीय तह, प्रदेश सभाया लिसें प्रतिनिधि सभाया चुनाव जुल । स्थानीय चुनावय् यल महानगरपालिकाय् ज्यापु समाजया हे पुलांम्ह नायः चिरिबाबु महर्जन त्यात । वय्कलं वृद्धाश्रम दयेकेगु निंतिं दँय् छगू करोड दां ग्वाहालि यायेगु घोषणा यानादिल । अथेहे बागमति प्रदेश सरकारपाखें थ्यंमथ्यं स्वंगू करोडया ग्वाहालि जुल । थ्व हे झ्वलय् नेपाःया निंतिं भारतीय राजदूतावास पाखें नं न्यागू करोडया ग्वाहालि जुल । थुकिया निंतिं भाजु महर्जनं यक्व हे कथं कुटनीतिक पहल यानादिल । ‘भारतीय दूतावासं ग्वाहालि कायेगु अःपुगु खँ मखु । भारतीय दूतावासलिसे समाजया तप्यंक स्वापू दुगु ला ख हे मखुत । थुकिया निंतिं तीर्थलालजुं यक्व हे कुटनीतिक पहल यानादिल । वय्कःया कुटनीतिक सुझबुझया कारणं हे जक थ्व सम्भव जूगु खः’ महर्जनयात समाजया ज्याखँय् थीथी कथं सल्हा सुझाव बिया वयाच्वनादीम्ह उपप्राध्यापक तुलसीलाल सिं धयादी । सरकार, प्रदेश सरकार, यल महानगरपालिका, सांसद, नुगलय् स्वां ह्वःपिं दातापिनि ग्वाहालिं वय्कःपिनि कल्पना कथं हे वृद्धाश्रम भवन तयार जूगु दु । वय्कःपिनि परिकल्पना साकार जूगु दु । निला न्ह्यः प्रधानमन्त्री शेरबहादुर देउवां भवनया उलेज्या याःगु दु । भवन ला तयार जुल, आः थ्व वृद्धाश्रम संचालन यायेगु हाथ्या वय्कःपिंत दु । वय्कःपिं आः वृद्धाश्रम संचालनया निंति थीथी कार्ययोजना दयेकेगुली लगे जुयाच्वनादीगु दु । थुकिया निंतिं सनराइज, सिभिल बैंकया पुलांम्ह कार्यकारी प्रमुख किशोर महर्जनं ज्या यानाच्वनादीगु दु । दकलय् न्हापां वृद्धाश्रम गुकथं संचालन यायेगु धयागु कार्यविधि दयेकाच्वंगु दुसा वृद्धाश्रम संचालनया निंतिं आर्थिक व्यवस्थापन गुकथं यायेगु धयागु योजनात दयेकाच्वंगु दु । वृद्धाश्रम संचालनया निंतिं तत्कालया निंतिं न्यागू करोडया छगू अक्षय कोष दयेकेगु तयारी जुयाच्वंगु खँ भाजु महर्जनं कनादी । ‘थ्व बाहेक केन्द्रीय सरकार, प्रदेश सरकार व स्थानीय सरकारपाखें वार्षिक रुपं हे ग्वाहालि कायेगु जुइ । थथे ग्वाहालि यानादीगु बापत सरकारयात नं वृद्धाश्रमय् कोटा छुटे यायेगु जिमिगु योजना दु’ वय्कलं धयादिल । आनन्द निकेतन भवन ११० बेडया खः । थुकी मध्ये ज्यापु समाजया पीगू त्वाःया निंतिं हरेक त्वाःयात छम्ह छम्हया ल्याखं पीगू, यलया थीथी जातीय खलः पुचःतय् निंतिं नीगू, यल महानगरपालिका, प्रदेश सरकार व केन्द्रीय सरकारया निंतिं छुं बेड कोटा कथं हे छुटे यायेगु व्यवस्थापन पुचःया योजना दु । कोटा कथं बीगु थ्व फुक्क बेड निःशुल्क जुइ । फुपिंसं थःपिंसं मनं खं कथं ग्वाहालि यायेफइ, मफुपिंसं छुं नं बीम्वाः, निःशुल्क हे अन दुगु फुक्क कथंया सुविधा छ्यले दइ । थ्व बाहेक ल्यं दुगु बेड धाःसा ध्यबा पुलाः च्वनीपिंत सशुल्क उपलब्ध जुइ । ‘झीथाय् ध्यबा दयां नं स्वइपिं सुं मदयाः याकःचा च्वंच्वनेमाःपिं ज्याथजिथिपिं यक्व दु । काय म्हयाय् विदेशय् जुइ, थन मां अबु जक जुयाच्वनी । बुराबुरी जुइधुंकूपिं थुमित ध्यबा दःसांं स्वइपिं सुं दइमखु, सुसाःकुसाः याइपिं सुं दइमखु, अज्याःपिंत ध्यबा कयाः हे थन च्वनेगु व्यवस्था यायेत्यनागु दु । ध्यबा दुपिंसं भचा भचा पुलाबीगु ध्यबां मेपिं पुलेमफुपिंत नं यक्व ग्वाहालि जुइगु जिमिसं खना’ समाजया नायः महर्जनं धयादी । वय्कःपिसं आः आनन्द निकेतनया लिक्क च्वंगु स्वंगू रोपनी जग्गा कायेगु व थ्व वृद्धाश्रमं १०० मिटर ति तापाक च्वंगु १२ रोपनीया पर्ति जग्गाय् पार्क दयेकेगु योजना नं दयेकाच्वंगु दु । ‘भवन मनं खना थें तयार जूसां थन पार्किङ्गया निंतिं थाय् भचा मगानाच्वंगु दु । उकिं नापं च्वंगु ३ रोपनी जग्गा न्याना कायेगु जिमिगु योजना दु । अथेहे थनं १०० मिटरति च्वय् च्वबहा द्यःया न्हवं याइथाय् १२ रोपनी पर्ति जग्गा दु । थन छगू पार्क दयेकेगु योजना दु । पार्क दयेकेफत धाःसा थन च्वनीपिं बाज्या अजिपिंत न्हि छ्यायेत अःपुइ । अन वनाः क्यबय् लः बीगु लिसें थःम्हं फुकथं ज्या यानाः याउँक न्हि छ्यायेफइ धयागु जिमिगु बिचाः खः’ भाजु महर्जनं थःपिनिगु थप योजना बारे कनादिल । छुं ई लिपा हे संचालनय् हयेगु थ्व वृद्धाश्रम बांलाक हे संचालन जुइगु विश्वास वय्कःपिनि दु । ‘याये धयागु ज्या मन तयाः यात धाःसा न्ह्याथें ज्याःगु ज्या नं सम्भव जुइ । दातापिनि ग्वाहालि, पासापिनि सहयोगया कारणं थःपिसं मनं खना थें भवन दयेकेज्या ताःलाःगु दु’ तीर्थलाल महर्जनं धयादी, ‘आः थ्व वृद्धाश्रम संचालन यायेगु ज्याय् पूवंक ध्यान बीगु जुइ । वृद्धाश्रम सुविधा सम्पनन जुयाः बांलाक हे संचालन जुइ धयागु जिमिगु विश्वास दु ।’","November 12, 2021 01:22 AM"
https://nepalbhasatimes.com/24691,मेमेगु,  ,गुलि सुनां तइ सफूया मू?,"थुगुसी न्यागू सफू पिदन नागार्जुन पब्लिकेशनया लुखां । च्वमियात आर्थिक भार मलाक थम्हं हे दक्व भाला कयाः थथे थ्व प्रकाशनं नेवाःभाय्या सफू पिकयाच्वंगु तःदँ दत । च्वमि थम्हं हे च्वयेगु, थम्हं ध्यबा तयाः पिथनेगु अले थः हे ब्वाँय्ब्वाँय् जुयाः थःगु सफू मियाच्वनेमाःगु बाध्यता दुगु नेपालभाषा साहित्य ख्यलय् नागार्जुन पब्लिकेशनया थ्व छगू च्वछायेबहगु ज्या खः मधासे मगाः । प्रकाशन गृहयात यक्व यक्व सुभाय् ।                                                         थुगुसीया सफू पिदनेवं छगू न्हूगु खँया चर्चा जुल, व खः सफूया मू । अबलय् पिदंगु न्यागू सफू मध्ये प्रा. नर्मदेश्वर प्रधानया बाखं ‘जिं नं बाखं च्वया’ (१७१पौ)या मू ५००तका, प्रतिसरा सायमिया प्रबन्ध मुना ‘लिफः’ (३३०पौ)या मू ८००तका, विजय रत्न असंबरेया चिबाखं ‘श्री ३’ (६४पौ)या मू ३००तका, रितादेवी प्रधानया बाखं ‘खनाखँ’ (८९पौ)या मू ३००तका व नरेश अमात्यया चिबाखं ‘आखे’ (७४पौ)या मू ३००तका तयातःगु दु। धयाच्वनेम्वाः, थ्व मू धइगु आः औसत च्वमिपिंसं सफूया पौल्याःया अनुपातय् तइगु मू स्वयाः अप्वः, उकिं मनूत भचा थारान्हुल । व्यक्तिगत कुतलं पिकाःगुसा लुटे यात हे धाइगु जुइ, तर प्रतिष्ठित संस्थां पिकाःगुलिं तसलं सुनां छुं धायेमफुत । गुगु सफूया गुलि मू तयेमाः धइगुया छुं सर्वमान्य सिद्धान्त दइमखु। गुलिस्यां तसकं थिकेक मू तयाः मियाच्वनी, गुलिस्यां थिके मू तयाः सितिकं बियाच्वनी, गुलिस्यां यक्वस्या ल्हातिइ थ्यंकेमाः धकाः दंगु भावं सफू पिकाइ, गुलिस्यां ला भाषासेवा धाधां सफू पिकयाः मू मतसे सितिकं इनाच्वनी । सुयातं थथे यायेदइमखु धायेगु खँ जुइमखु। थम्हं ध्यबा तयाः सफू पिकयाया बांलाःगु पक्ष थ्व हे जुइ कि सफूया हामा च्वमि थः हे जुइ । सकस्यां सिउ, अधिकांश नेपालभाषाया सफू च्वमिया थम्हस्यां फरमाइसं पिदनी । थम्हं ध्यबा तइ, थम्हं पिथनाबिइम्ह माली, उलेज्या याइ, अले थम्हं मिइ वा इनी । आःतक नेपालभाषा ख्यलय् जुयाच्वंगु थ्व हे खनेदु। दयेत ला सफू पतिकं हे प्रकाशक पाइ, अथे खःसां अपवाद बाहेक यक्व धयाथें ला सफूया च्वमिं हे थःगु ध्यबां वा सुं दाताया ध्यबा कयाः सफू पिकाकःयाथाय् वनाः सफू पिकायेकी । थ्व दक्वस्यां सिउगु हे खँ जुल । मेखे गुगुं प्रकाशन गृहं सफू पिकाइगु अवस्थाय् थ्व स्वतन्त्रता च्वमियाके दइमखु। इलय्ब्यलय् प्रकाशकं थम्हं ध्यबा तयाः सुयागुं सफू पिथनाबिइबलय् धाःसा सफूया गुणस्तर स्वयाः उकिया गुलि मू तयेगु धकाः छगू मापदण्ड दयेकाः व कथं निर्णय यानाः भाः तयाः जक सफू पितबिइ । द्याःसां प्रकाशक द्याइ, त्याःसां व हे त्याइ । थिकेक सफूया मू तयेगु सामान्यतयाः च्वमि व प्रकाशक निम्हस्यां इज्जतया खँ जुयाच्वंगु दु। अथे जुयाः सफूया मू थिकेक तयेगु चलन दु मेमेगु देसय् नं । उकिं अन हार्डकभर व पेपेरब्याक संस्करण धकाः भाः पाकाः हे पिकाइ । झीथाय् हे नं खय् भाय्या सफूया मू थिकेक जुयाच्वनी, अले बरु लिपा विद्यार्थी संस्करण धकाः व हे सफू दंगु भावं पितबिइ । नेपालभाषाया सफूया खँ ल्हाये । आःतक नेपालभाषां गुलि नं सफू पिदन व दक्वं हे भाषा सेवा, साहित्य सेवा वा सफू छगू पिथंम्ह साहित्यकार जुइगु लोभं पिथनाच्वंगु खनेदु। शायद हे सुं च्वमिं नेपालभाषां सफू पिथनाः थःगु मिहेनतया लबः कायेखनाच्वंगु दु। थज्याःगु अवस्थाय् गुलिस्यां अथें सितिं थथें सितिं, बरु थिकेक हे मू ति, काइम्हस्या कुन्हु उलिमछिवंगु सफू सितिं बिल धकाः फुरुब्ग जुइ धकाः थिकेक भाः तइ । अथवा जिगु उद्देश्य धइगु मात्र नेवाःभाय् या ब्वँमित अप्वयेकेगु खः, थिकेक जुलकि ध्यबा मदयाः मन्यायेफु, उकिं द्याःत्याःया हिसाब मतसें दंक हे मिइमाली धकाः दंक भाः तइ । नेवाः ब्वँमिपिंसं थिकय्गु सफू न्याइ लाकि दंगु सफू न्याइ धइगु पाखे आःयात मवने । खला सफू धइगु मेमेगु उपभोग्य वस्तु थें लनाः वा दानाः न्यायेगु वस्तु मखु। उकियात सिर्जना यायेत च्वमिं गुलि मिहेनत यात, उकिया लिच्वः खः छगू सफूया मू । च्वज्या, प्रिप्रेस, प्रुफरिडिङ, भ्वं, मसि, प्रेस अले पोस्टप्रडक्सन ला प्राविधिक खँ जक खः । अथेसां थन भ्वंया मूया तकं लितवइ धकाः बिचाः यानाः सफू पिथना मच्वंबलय् च्वमिया सिर्जनाया सम्मान धइगु ला गुम्ह झंगःया नां धयाथें जुइ । उकिसनं नेवाःतय्सं भाषा म्वाकातयेगु भावनां हे भय्बियाः सां सफू घ्वानाः पिथंगु हे सछिदँ दइन सां थौंतक फल्नाया सफू बांलाः वयागु सफू गबलय् पिदनी धकाः पियाच्वनीगु ब्वँमिपिनिगु समाज दयेकेमफुगु खायुगु यथार्थया मिखाकुलिं आःतकं सफूत धाक्व भ्वंया द्ँव हे जक धयाथें जुयाच्वंगु खँ छगू सत्य हे खः । नेवाः सफू न्याइबलय् सुनां च्वयातःगु छु विषययागु धकाः स्वयाः ल्हातिं तौलया अन्दाज यानाः वा पौ ल्याःखानाः सफूयात ध्यबाय् हिलाकाइपिं यक्व दे दु, दनि । नेपालभाषा साहित्यया उलिमछि गौरवमय सम्मानं छाय्पियातःपिं अभियन्तातय्सं दयेकातःगु समाज खः थ्व । थज्याःगु अवस्थाय् सफू बांलाः वा बांमलाः धायेत सफू ब्वनेमानिगु जुल, मू धाःसा छगू कुनय् स्वःसा गाः । उकिं सफूया स्तरीयताया खँ यक्वस्यां ल्हाइमखु, समालोचना वा समीक्षा याइमखु, तर मूया खँ तुरन्त हे जुइ, थुकियात स्वाभाविक कथं कायेमाः । आः नागार्जुन प्रकाशनया सफुलिइ दुहां वने । सफू पिदनेवं हे सफूया मूया खँ जुल । स्वन्हु स्वन्हु नखःथें सफू ब्वज्या यानाः नं सफू मिइ मफयाच्वंपिनि दथुइ ला थ्व सराेकारया नं खँ जुल । गुलिस्यां सफूया मू थिके जुल, लुटे यायेगु ला? धयावनी, गुलिसितं द्यानाः नं मिइफइला? धइगु लिसः वनी । न्हूगु सफू स्वयाः गुलिस्यां धाल – “थ्व ला अति हे थिके जुल”, गुलिस्यां धाल – “बस, आःतिनि नेवाः सफूया इज्जत च्वन ।” तुरन्त हे थुकियात कयाः सामाजिक सञ्जालय् खैलाबैला जुल । उपन्यासकार मथुरा साय्मिं सफूया मू थिके जूगु खँ ल्ह्वनादिल । प्रतिसरा साय्मिया सफूयात कयाः वय्कलं धयादिल – “नागार्जुन पब्लिकेशनं पिथना बिउगु थुगु सफू स्येल्लाःगु खयांनं च्यासः मू छानाबिउगुलिं सफू न्यानाः स्वः दइ मदइया जक जुल जितः चिन्ता ।” जिं थुकियात पाय्छि तायेकाः प्रकाशकयात सुभाय् बिया अले धया,“न्याइपिंसं थुलि वंगु सफूयात थिके धकाः बस्वाना मवं, मन्याइपिनिगु खँ हे त्वःते, आः नेवाः भाय्या सफूया मू च्वमिया इज्जत च्वनीकथं तयेमाःगु ई वःगु दु” । अनं वयां लिपा थःगु हे सफू थ्व झ्वलय् पिथनादीम्ह बाखंच्वमि नरेश अमात्यं असहमति प्वंकादिल । वय्कलं “अय्सा छगू जक पिकायेगु, उकिया मू च्वमिया इज्जत च्वनी कथं हे तयेगु ५००० तका १०००० तका गुलि मं दु तयेगु। मचू धाये नं म्वाः, गोदामय् थन्के याये नं म्वाः ।” धकाः व्यंग्य यानादिल । शाक्य सुरेन उकियात बांलाःगु कमेन्ट धयादिल । तर नरेशजुया लिसलं झसंग वन ।  थःगु सफूया मू उलि थिके जूसां उकी असहमति तःगु खनाः । जिं न्यना – “नरेशजु हे लिसः बियादियागु ला ? छितः थःगु सफूया मू गथे ताः ? दक्वस्यां तायेक धयादिसँ । छिगु ७४ पेज दुगु सफूया मू ३०० तक तयातःगु दु। लिसः पियाच्वना ।” थुथाय् बाखं च्वमि ज्ञानीराजा मानन्धरं थःगु अनुभव प्वंकादिल – “३०० यात ७४नं ब्वथलेबलय् प्रतिपेज ४।०५ तका जुल । जिगु सफू मुक्कं याना ८९ पेज दु। धायेबले जिगु सफूया मू १०० मखु ३६० यायेमाःगु जुयाच्वन का भाइ । थथे मखु, सफूया स्तर पातकि नं मू पाइगु ला ? जिगु सफूया स्तर नं बांमलाः , च्वसाय् नं लस्सा मदु। उकिं १०० हे पाय्छि जिगु निंतिं ।” नरेशजुया लिसः वल – “मू तयेगु ज्या जिगु अधिकार सिबे पिनेया ज्या जुल । व प्रकाशकया थःगु लगानीलिसे समायोजन यानातःगु जुइमाः तर सफूया मूलिसें च्वमि मूल्यांकन गुब्लें जुइ फइ मखु। च्वमिया सफू गुलि चुल अले गुलि ब्वंमिं ब्वन वहे मूल्यांकन जुइ थें जित ताः । उकें सफूया थिकेक मू तयाः गोदामय् मुंकातयेगु जितः पाय्छि मताः।” जिं थू कथं वय्कःयात हे थःगु सफूया मू थिके ताः तर नं थःगु सफूया मू क्वपालेगु अधिकार वय्कःयाके मदु, उकिं सुम्क च्वनादिल । वय्कःया बिचाःकथं, “लाय् तयेधुंकाः लाय् हे गोदामय् कुंकेगु ज्या प्रकाशकं याइ जितः मताः ।” अथे धइगु वय्कःयात थम्हं ध्यबा तयाः सफू पिकाःसा उलिमछि मू तयेगु धइगु गोदामय् जक मुंकातयेगु जुइगु तर जिम्मेवार प्रकाशनं सफू पिथंगुलिं व पाय्छि हे जूगु राजेन मानन्धर तायेकादिल धकाः थुइका । ख्याःखँ जुयाच्वंगु मदु थन । थ्व खँ थन छाय् लिसा कयाः न्ह्यब्वयेमाःगु धाःसा निम्ह स्वम्ह न्हूपिं नेपालभाषाय् च्वसा न्ह्याकाः साहित्य ख्यलय् धस्वायेगु तातुनाच्वंपि च्वमिनिगु नुगःखँ खः थ्व । उकिं थन थथे न्ह्यब्वयेमाःगु, ताकि भासन यानाः सुपाँचय् महल छुइपिं साहित्य महारथिपिंसं थ्व खँ थब्वनेमा । छखे भासन जक यानाः सफू न्यायेगु मिइगुलिइ छुं भूमिका मदुपिं महारथिपिं दु, मेखे यक्व नमवासे च्वमिपिनिगु सफू थम्हं ध्यबा तयाः प्रकाशन यानाबिइपिं पिकाकःत नं थन दु। सुयागु खँ महत्वपूर्ण जुइ? खँ दिउगु मदुनि । ब्वँमिपिनिगु त्याजीगु लिसः मवःनि । सफू थिके जुइ लाकि दनी धइगु आःया न्ह्यसः वये न्ह्यः मेगु हे न्ह्यसःया लिसः वये मानि । व खः – सफूया मू दइ लाकि मदइ? सफू धइगु च्वयाः, प्रेसय् छापे याकाः सितिं इनेगु वस्तु खःसा मेगु हे खँ जुल । अथे जुइबलय् सफुलिइ मू तयेगु हे नं अपराध धकाः घोषणा यायेमाली, मखु धइगु खःसा सफूया मू गुलि तुइ अले सुनां च्वःगु गज्याःगु सफूया मू (खालि गुलि पेज दुगु मखु) गुलि जुइमाः धइगु खँया निर्धारण च्वमिया स्वविवेकं याइ । थ्व न्हापा दि काठमाडौं पोस्ट व दि हिमालयन टाइम्सया थज्याःगु प्राइस वारं निर्धारण याइगु खँ मखु । दकलय् न्हापां नेवाः समाजयात नेवाः सफू माः धइगु स्थापित जुइमाल, सफू च्वइम्हस्यां हावा स्यनाः च्वयाच्वंगु मखु धइगु स्वीकार जुइमाल । अथे जुल कि सफूया मू दयेमाः धइगु खँ पिज्वइ, अले नेवाःतय्गु गुलि खर्च यायेगु हैसियत दु धइगु खँया विश्लेषण यायेगु ज्या जुइ । मखु धइगु खःसा दँय्दँय् पतिं भ्वय् न्यायेकेफुम्हस्यां छगः बियर  बराबरया मू वंगु सफूया मू थिके जुल धायेगु धइगु थः नेवाः जुयाच्वनागु म्हसीकायात थुकलं बिउगु धकाः थुइकेमाली । उमिसं सफू थिके जुयाः मन्याःगु अले दनकि न्याइ धइगु नं खनेमदुनि, अले दंगु सफू दक्वस्यां न्यानाः ब्वनी, सफू थिके जूगुलिं हे जक मन्याःगु धइगु नं स्वयेमानि । अथे मखुसा बरु नेवाः समाजयात सफू धइगु हे म्वाः धायेगु खःसा च्वमिपिंसं थःथःगु च्वसा त्वःथुली, नयेगु त्वनेगु द्यनेगु यानाः जीवन हनी । खँ फछ्या ।","August 31, 2019 07:02 AM"
https://nepalbhasatimes.com/24694,मेमेगु,  ,बौया ख्वाः स्वयेगु,"गुंलागा आमै अर्थात भाद्रकृष्ण औंसी नेवाः जातिया नापनापं मेमेगु जातिं नं थःत जन्म बिउम्ह अबुया दीर्घायु कामना यासें, अबुपाखें भिं जीवनया लागि सुवाः फयेगु दिं खः । उकुन्हु अबुया ख्वाः स्वयेगु दिं खः । अबुया ख्वाः स्वयेगु औंसियात नेवाः मखुपिंसं कुशेऔंसि धकाः नं धाः । छाय्धाःसा थ्वकुन्हु श्राद्ध यायेत माःगु पवित्रगु कुश गुरु पुरोहितपाखें पवित्रगु मन्त्रं साधना यानाः कुश लयाः दछि यंक पुजा यायेत माःगु उगु कुश छेँय्छेँय् दुत हयेगु दिं जूगुलिं कुशेऔंसि धकाः नं धाःगु खः । विशेष यानाः बौया ख्वाः स्वयेगु दिनय् गोकर्ण खुसिइ तःधंगु मेला जुइ । थ्व मेलाय् अबु मदुपिं जक वनीगु खः ।                                                         गोकर्णय् अबुया ख्वाः खनीगु बाखं हिमवत खण्डय् उल्लेख यानातःगु दु। छगू इलय् छम्ह व्यापार यानाः जीविका यानाच्वंम्ह मिसाया प्वाथय् दत । प्वाथय् दुम्ह मिसा स्वये सु मिजंया संसर्गं गर्भधारण जुल धयागु मसिउ । यक्व मिजंत नाप संसर्ग याइम्ह मिसा जूसां मातृत्वया भावना दयावयाः थःगु गर्भय् दुम्ह मचायात नं जन्म हे बिल । वयात दन्तुर धकाः नामाकरण यात । मचा तःधिकः जुसेलिं थः मांयात थः अबु सु धकाः न्यन । स्वय्म मिसां मसिउ । उकिं लिसः बी मफुत । अबु थाःगाः मदुम्ह दन्तुर तःधिकः जुसेलिं थः मांयात नं त्वःताः अबु माः वने धकाः मामां वन । थः अबु माले मफुगुलिं पुलह धयाम्ह ऋषियाथाय् वनाः थःगु वेदना प्वंकल । पुलह ऋषिं गोर्कणेश्वर महाद्यःयात पूजा यानाः भक्ति यात । थ्वकुन्हु सराद यायेत माःगु पवित्रगु कुश गुरु पुरोहितपाखें पवित्रगु मन्त्रं साधना यानाः कुश लयाः दँछि यंक पुजा यायेत माःगु उगु कुश छेँय्छेँय् दुत हयेगु दिं जूगुलिं कुशेऔसिं धकाः नं धःगु खः । विशेष यानाः बौया ख्वाः स्वायेगु दिनय् गोकर्ण खुसिइ तःधंगु मेला जुइ । थ्व मेलाय् अबु मदुपिं जक वनीगु खः । नापनापं थः अबुया नामय् गोकर्णया तीर्थय् नसा तयेगु नं यानावयाच्वन । छन्हु थथे थः अबुया नामय् नयेगु नसा गोकर्णया तीर्थय् तये त्यंबलय् तीर्थय् आपलं मनूया ख्वाःपा खन । ख्वाःपाः फुकसिनं जि हे छिमि अबु खः धकाः धयाच्वन । धायेंयाम्ह थः अबु सु खः धकाः दन्तुर अलमल जुयाच्वंगु ध्यानय् च्वनाः च्वंम्ह विश्रवा ऋषिं खन । व हे थःगु साधनां सृष्टिकर्ता ब्रम्हायात दन्तुरया अबु म्हसीके बिउ धकाः धासेंलि ब्रम्हा वयाः धात्थेंम्ह अबु थ्व धकाः म्हसीका बिल । ब्रम्हां क्यंम्हेसित हे थः अबु धकाः म्हसीकाः कुश, हाम्वः लः तयाः पिण्ड तयाबिल । थः अबु म्हसीकाः पिण्ड तःगु दिं धयागु भाद्रकृष्ण औंसिकुन्हु खः । अबु मदुपिंसं गोकर्णे श्वर महादेवयात पुजा यानाः पिण्ड तयाः गोकर्ण तीर्थया दोभानय् चुइका छ्वइगु खः । गोकर्णय् वनीगु धइगु मूल रुपं अनया तिर्थय् वनीगु खः । तिर्थ धइगु खुसि खः । उकिं व हे खुसिइ च्वनाः श्राद्ध याइगु खः । अथे खुसिइ च्वनाः श्राद्ध यात धाःसा तसकं बांलाः धाइगु नेवाः समाजय् मान्यता दु । नेवाः समाज व बौया ख्वाः स्वयेगु न्हि स्वनिगःया आदिवासी नेवाः समाज दुनेया संस्कृतियात स्वल धाःसा विविधता दु। संस्कृति धइगु सामूहिक कथं हनीगु ज्या खः । अथे संस्कार स्वल धाःसा नं विविधता दु। संस्कार धयागु मनूयात योग्य यायेगु नितिं याइगु कर्मकाण्ड खः । संस्कृति व संस्कारया ल्याखं नं विविधता नेवाः समाजय् दयाच्वंगुया मूल कारण धइगु बौद्ध व हिन्दू धर्मनाप स्वानाच्वंगुलिं नापं थीथी दर्शनपाखें प्रभावित जुयाच्वंगुलिं हे खः ।अथे थीथी धर्म व दर्शननाप स्वानाच्वंगु जूसां आखिर नेवाःतय्सं थःगु हे पहलं संस्कृति हनावयाच्वंगु दु ।  मेपिनिगुपाखें प्रभाव लाःसां नं थःगु हे पहःयात निरन्तरता बियाः वयाच्वंगु नेवाःतय्गु थःगु हे कथंया विशेषता खः । थःगु न्हियान्हिथंया जीवनय् माःगु हलंज्वलंयात तकं पुजा यानाः छगू कथं द्यःया रूपय् हनावयाच्वंपिं तसकं सभ्य कथं नालातःपिं धइगु स्वनिगःया आदिवासी नेवाःत खः । नेवाःतय्सं थःपिनिगु जीवनय् छ्यलाबुला याइगु ल्वाभःनिसें म्हं मफइगु इलय् लंका बिइम्ह धकाः थीथी द्यःयात पुजाआजा यानाः वयाच्वंगु दु। गथेकि न्हाय्पंस्याःद्यः, वास्याःद्यः जक मखु जीवनय् माःगु कथंया ख्यालि द्यःयात तकं पुजा यानावयाच्वंगु दु। उलि जक मखु जीवनय् मदयेकं मगाःगु खुसिनिसें ‘चा’यात तकं पुजाआजा यानाः वयाच्वंगु दु। थुकथं जीवनय् छ्यलाबुला जुइगु हलंज्वलंनिसें जीवनय् मदयेकं मगाःगु बु वइगु अन्नयात तकं पुजा याइगु नेवाःतय्गु मौलिक पहः खः । स्वनिगःया आदिवासी नेवाःतय्सं तिथि हे क्वःछिनाः गथे न्हापांनिसें मांया ख्वाः स्वयेगु यानाः वयाच्वंगु दु अथे हे बौया ख्वाः स्वयेगु नं याना वयाच्वंगु दु। मनू हे द्यः जुइगु दर्शन ज्वनाच्वंगु नेवाः समाजय् विशेष कथं मां, अबु व गुरुयात तसकं हनीगु अले द्यः भाःपिइगु चलन दु। व हे मां, अबु व गुरुया प्रतिक हे नासःद्यः खः धाइ । उकिं नासःद्यः दुथाय् स्वंगू प्वाः दइ मखुसा व स्वंगू हे प्वाःया मंकाः रूप कथं छगू प्वाः जक नं तयातःगु दइ । नासःद्यः धइगु मां, अबु व गुरु खः धकाः नेवाः संस्कृतिविद्तय्सं धायेगु यानावयाच्वंगु जूसां लिपांगु इलय् वयाः नासःद्यः धाइम्ह महाद्यः धकाः तकं ब्याख्या यानाः नासःद्यःयात हिन्दूकरण यायेगु ज्या जुयाच्वंगु खनेदु। न्ह्यागु हे जूसां थःपिंसं हनेमाःपिंत तसकं हनाबना तइगु नेवाः समाज खः । मनू हे द्यः जुइगु दर्शन ज्वनाच्वंगु नेवाः समाजय् विशेष कथं मां, अबु व गुरुयात तसकं हनीगु अले द्यः भाःपिइगु चलन दु। व हे मां, अबु व गुरुया प्रतिक हे नासःद्यः खः धाइ । नेवाः समाजय् मांयात गुगु कथं सम्मान याइगु चलन दु उगु हे कथं अबुयात नं सम्मान यानावयाच्वंगु दु। गुणीला अर्थात गुणया गुणं युक्तगु महिना कथं नेवाःतय्सं नाला वयाच्वंगु गुंलाया अन्तिम दिनय् बौया ख्वाः स्वयेगु नखः हनावयाच्वंगु दु । दछिया दुने दकलय् अप्वः नखःचखः हनीगु अले न्ह्याइपुकीगु नापं धर्मकर्म याइगु महिना कथं नालातःगु गुंलाया अन्तिम दिं गुंलागा आमैया दिनय् अबुया ख्वाः स्वयेगु यानावयाच्वंगु दु। दछिया दुने अबुया ख्वाः स्वयेगु दिंयात क्वःछिनाः थः अबुयात सम्मान यायेगु अले जीवनय् संघर्ष यानाः न्ह्याः वने फयेमा धकाः पञ्चतत्वया शरीरय् पञ्चतत्वयात सन्तुलित यानातयेगु कथं पञ्चतत्वया प्रतिक कथं ख्येँसगं बिइगु चलन दु अबुया ख्वाः स्वयेगु इलय् । संघर्षवादी सिद्धान्त ज्वनाच्वंगु ख्येँसगं बियाः अबुयात तसकं सम्मान यायेगु नापनापं भ्वय् तकं नकीगु चलन दु नेवाः समाजय् । स्वनिगःया आदिवासी नेवाःतय्सं तिथि हे क्वःछिनाः न्हापांनिसें अबुया ख्वाः स्वयेगु यानावयाच्वंगु खःसा लिपांगु इलय् वयाः स्वनिगलय् च्वंपिं मेमेपिंसं नं अबुया ख्वाः स्वयेगु दिनय् थः अबुयात साःसाःगु नका वनेगु चलन यानाहःगु दु । थःगु जीवनय् न्ह्याक्व हे लिमलाःसां अबुया ख्वाः स्वयेगु दिनय् अवश्य नं सकलसिनं थः थः अबुयात छकः लुमंकी नेवाःतय्सं । तापाक्क वनाच्वंपिं म्ह्याय्मचा जूसां अले काय्मचा जूसां, ब्यागलं च्वनाच्वंपिं जूसां अबुया सः न्यनेगु अले अबुयात सगं बिइगु, भ्वय् नकेगु वा मेगु छुं नकेगु नितिं अबुयात लुमंकी । अले अबुया ख्वाः स्वइगु दिनय् थः अबुया जीवनय् वयेफुगु समस्यायात समाधानया नितिं संघर्ष यानाः वनेफयेमाः धकाः हे सगं बिइगु चलन दु नेवाः समाजय् । इहिपाः जुइ धुंकूपिं म्ह्याय् मस्त ला अबुया ख्वाः स्वयेगु नितिं थःछेँय् हे वइगु चलन दु । थः अबुया ख्वाः स्वयेगु दिंया रूपय् नालातःगु नखः खः अबुया ख्वाः स्वयेगु दिं । गुंलागा आमैया दिं धइगु अबुया ख्वाः स्वयेगु याइ । अबुया ख्वाः स्वयेगु दिनय् अबु दनिपिंसं विशेष यानाः इहिपा मजूनिपिं म्ह्याय्मस्त व काय्मस्तय्सं ख्येँसगं बिइगु नापं साःसाःगु भिंभिंगु नकेगु व वसः तकं थः अबुयात लःल्हायेगु याइ । अथेहे इहिपा जुइ धुंकूपिं म्ह्याय्मस्तय्सं ला भ्वय् ज्वरे यानाः थःछेँय् वयाः अबुयात ख्येँसगं बिइगु व भ्वय् नकेगु तकं याइ । ख्येँसगं बिइगुया अर्थ ख्येँसगं बिइगु धइगु नेवाः समाजय् तसकं महत्वपूर्णगु संस्कृति खः । ख्येँसगं धइगु पञ्चतत्व ग्रहण याकेगु खः । मानव शरीर पञ्चतत्वं निर्माण जुयाच्वंगु धाइ । थ्व विश्व ब्रम्हाण्ड हे पञ्चतत्वं निर्माण जुयाच्वंगु खः धाइ । नेवाः समाजय् विशेष कथंया मौलिक संस्कृति दुगु अले थःगु हे कथंया सिद्धान्त दुगु संस्कृति धइगु ख्येँसगंया संस्कृति खः । पञ्चतत्व धइगु लः, फय्, पृथ्वी, आकाश व तेज तत्व खः । थ्व न्यागू तत्वं निर्माण जुयाच्वंगु शरीर जूगुलिं थुकीमध्ये छगू जक तत्व म्हो जुल धाःसां म्हं मफइ अर्थात विरामी जुइ धाइ । थ्व हे न्यागू तत्वयात सन्तुलित यानातयेगु निंतिं उकिया प्रतिक कथं पञ्चतत्व ग्रहण याकीगु धइगु हे ख्येँसगं बिइगु खः ।  ख्येँसगंया झ्वलय् लः अर्थात जल तत्वया प्रतिक कथं लखय् च्वनीम्ह न्या, फय् अर्थात वायु तत्वया प्रतिक कथं माय् वः, पृथ्वी तत्वया प्रतिक कथं छ्वय्ला, आकाश तत्वया प्रतिक कथं मनातःगु ख्येँ अले तेज तत्वया प्रतिक कथं क्वाःजः बिइगु अय्लाः लःल्हाइगु खः । उकिं अबुया ख्वाः स्वयेगु दिनय् मूल ज्या कथं ख्येँसगं बिइगु याइ नेवाःतय्सं । जीवनय् न्ह्याथेजाःगु पंगःत वःसां चीकाः वने फयेमा धकाः संघर्षवादी सिद्धान्त ज्वनाः अबुया ख्वाः स्वयेगु ज्या नेवाःतय्सं यानाः वयाच्वंगु दु। न्ह्यागु हे धर्म नाला वयाच्वंपिं चाहे हिन्दू जुइमा वा बौद्ध जुइमा, सकल नेवाःतय्सं अःपुक हे ख्येँसगंयात स्वीका® यानाः वयाच्वंगु दु। उकिं नेवाः समाजय् विशेष कथंया मौलिक संस्कृति दुगु अले थःगु हे कथंया सिद्धान्त दुगु संस्कृति धइगु ख्येँसगंया संस्कृति खः । अबु मदये धुंकूपिंसं निसलाः बिइगु थः अबु मदये धुंकूपिंसं दछिया छन्हु जक जूसां नं थः अबुयात लुमंकेगु यानावयाच्वंगु दु। अबुया गुणयात लुमंकेगु दिं धइगु अबुया ख्वाः स्वयेगु दिं खः । थः अबुया गुणयात लुमंकाः मदये धुंकूम्ह अबुयात धार्मिक रूपं श्रद्धा प्वंकेगु कथं निसलाः बिइगु यानावयाच्वंगु दु। निसलाः बिइगु छगू संस्कृतिया रूपय् नेवाः समाजय् नालातःगु दु। थःथःगु छेँय् गुरुजु वा द्यःबर्मू सःताः नापं गुरुजुपिंथाय् वा द्यःबर्मूपिंथाय् वना निसलाः बिइगु याइ । गुलि गुलिसिनं ला श्राद्ध तकं याइगु चलन दु। अले गुलिं गुलिं मनूत धाःसा गोकर्णय् वनाः निसला बिइगु नापनापं स्नान यायेगु तकं यानावयाच्वंगु खनेदु । थौंया अत्याधुनिक इलय् नं अबुया महत्व धाःसा अवश्य नं म्हो जुइमखु। थःत ब्वलंकेगु नितिं माःगु कथं आर्थिक आर्जन याना, फुसां मफुसां नका त्वंकाः तःम्ह अले कर्म बिउम्ह धाइम्ह अबु हे खः । थुगु खँय् सुयां नं निगू मत दइ हे मखु। अबुया गुणयात लुमंकेगु अले अबुयात छगू कथं सम्मान यायेगु दिं धइगु हे अबुया ख्वाः स्वयेगु दिं खः ।","August 31, 2019 07:23 AM"
https://nepalbhasatimes.com/39919,मेमेगु,???? ??????? पुन्हि,महाब्याधिया ई व धर्मया कर्तव्य,"भिक्षु कोण्डन्य                                                          कोभिड १९ विश्वव्यापि रुपय् न्यनावनाच्वंगु झ्वलय करोडौं मनूत कोरोना भाइरसं संक्रमित जुइधुंकल । २०७८ जेठ ९ गतेतक ३४ लाख ७८हजार २७६ मनूत सीधुंकल, नेपालय् जक संक्रमित ५ लाख १३ हजार २४१ थ्यनसा ६,३५४ मनूत सी धुंकल । अचिन्ति तं पि भवति चिन्तितं पि विनस्सति धयातःकथं सुनां बिचाः मयाःकथं मनू खनाः मनू हे ग्यायेमाःगु लु, सुनापं सतिके मज्यूगु मानौं मानवस्वयं विध्वंशक बम थें खतरनाक वस्तु कुतुंवःगु थें ‘लक डाउन’, ‘क्वारेन्टाइन’ र ‘आइसोलेसन’ भौतिक दूरी वा सामाजिक दुरीइ सीमित जुयाः जीवन यापन यायेमाःगु बाध्यताया कारण थौं सुनानं सहज महसूस यायेफुगु लकस मदु ।मनूयात हे संसारय् दकलय् विवेकशील अले विशिष्ट प्राणी भाःपीगु याः, तर कोरोना संक्रमणया समस्यालिसे ल्वायेमाःगु थ्व इलय् मनूतसें थुकिया उचित लिसः धर्म व विज्ञानलिसे मालाच्वंगु दु । यथार्थय् सोचे हे मयाःकथं भोगे यायेमालीगु, अले सोचे याना थें मजुइगु धयागु ला झीगु जीवनया वास्तविकता हे जुल । बुद्धया अनित्य, दुःख व अनात्मवादी शिक्षा अनुसार अस्थीर जीवनय् मृत्यु ला अवश्यम्भावी (धुवं मे मरण, अधुवं मे जीवितं) सुनिश्चित खः, थुकथं हे अष्टलोक धर्म थें जीवन व जगतय् गुबलें सुख–दुःख, रोगव्याधि, न्हिलेगु–ख्वयेगु, विकास–विनाश, जन्म–मरण घःचाः थें हे दिपाः मदयेक लःधाः थें निरन्तर न्ह्यानाच्वनीगु स्वाभाविक हे खः । थौं कोरोना संक्रमणं प्रभावित क्षेत्रय् लोककल्याणया निंतिं समाजयात अदृश्य विषाणुयागु दुष्चक्रपाखें पिहां वयेत उत्तरदायित्व बोध झी सकसिनं थःथःगु थासं पूवंकेमाःगु जुल । विश्व इतिहास साक्षी दु, मानव समाज महामारी–महाव्याधिया त्रासदी फफं थनतक थ्यन । महामारीयात ‘‘क्राउड डिजिज’’ अर्थात् भीडयात जुइगु ल्वय् धाल । बिफर, क्षयरोग, औलो, प्लेग, दादुरा, हैजा, फ्लु, एचआईभी एड्स थेंज्याःगु सरुवा रोग जनावरपाखें मनूतय्त सरे जूगु धाइ । थौंया कोरोना भाइरस नं चिकंलापापाखें मनूतय्त ल्वय् पुंगु धाइ, तर थ्व पूर्णतः पुष्ट मजूनिगु जुल । विश्वय् महामारी व महाव्याधिया रुपय् कोरोना भाइरस अर्थात् कोभिड–१९ थौं न्यूज च्यानल व समाजिक संजालय् बय्बय् जुयावंच्वन । २१ औं शताब्दीइ मेडिकल साइन्स एड्भान्स ला जुल, अथेसां थौंया महामारीयात पूर्णतः पनेत असमर्थ हे तिनि । न्हापा नं सन् ५४१ या द प्लेग अफ जस्टिनियन, सन् १३४७ या द ब्लाय्क डेथ, सन् १६२९ या द इटालियन् प्लेग, सन् १६६५ या द ग्रेट प्लेग अफ लण्डन, सन् १७२० या द ग्रेट प्लेग अफ मार्सिले, सन् १८५५ या द थर्ड प्लेग प्यान्डामिक, सन् १९१८ या स्पेनिस फ्लू वःबले आाधुनिक विश्व जगतय् २१ औं शताब्दीइ थें आधुनिक वासः विधि वा मेडिकल साइन्स एड्भान्स हे मजूनि । लुइस पास्टरया माइक्रोबायोलोजी सिद्धान्तं थीथी ल्वय्या खोप निर्माणलिसें माइक्रोबियल फर्मेंटेशन व पास्चराइजेशनं छगू न छगू सफलता प्राप्त जइगु थें कोरोना महाव्याधिया निवारण अले मनूमात्रया ज्यान बचे यायेगु सूत्र धकाः थीथी भ्याक्सिन नं आविष्कार जुइधुंकल । कोरोना भ्याक्सीनया आविष्कारलिसें कोविड १९ पाखें सुरक्षित जुइफइगु जुल धकाः विश्वय् हे आशाया जः खःगु खः । विकसित मुलुकय् भ्याक्सिन उत्पादन यायेगुलि हे प्रतिस्पर्धा जुयाच्वंबलय् हे गनं सेकेण्ड वेभ, गनं थर्ड वेभया कारणं हाकनं कोरोना महामारी महाव्याधिया भुमरीं ग्रसित मानव जगत तत्काल मुक्त जुइफइ मखुनि धयागु थौंया परिस्थितिं स्पष्ट जू । वास्तवय् सजीव प्राणी दथुइ छुं गुगुं रोगव्याधि स्वाभाविक प्रकृया हे खः । शारीरिक (कायिक) तथा मनोरोग (मानसिक) यानाः ९६ ताजि रोगव्याधिसम्बन्धी पालि साहित्यय् न्ह्यथनातःगु दु । महावग्गपालिया भेसज्जक्खन्धकय् चक्षु, श्रोत, घ्राण, जिह्वा, कायलगायत ३२ ताजि शारीरिक रोग न्ह्यथनातःगु दुसा सल्लेखसुत्त, मज्झिमनिकायस ४४ ताजि चित्तलिसे सम्बन्धित रोगअन्तर्गत मेपिंत दुःखकष्ट बीम्ह हिंस्रक (परेविहिंसक), हत्यारा (पाणातिपाता), खुं (अनिन्नादायी), ….. सन्दिट्ठिपरामासी आधानग्गाही असन्दिट्ठिपरामासी अर्थात् थःगु दृष्टि जक सत्य खः धकाः गलत एवं विपरीतढंगं परामर्श याइम्ह (सांदृष्टिपरामर्षी), चांन्हिं व्यर्थय् लेसो थें प्यपुनेगु बानी (आधानग्राही), त्याग याये मफुगु हठी वा दुराग्रही (दुष्प्रतिनिस्सर्गी) बारे न्ह्यब्वयातःगु यथार्थपरक चिन्तनीय विषय खः । दीघरत्तमिदं चित्तं संकिलिट्ठं रागेन दोसेन मोहेनाति चित्तसंकिलेसा, भिक्खवे, सत्ता संकिलिस्सन्ति अर्थात् झी दुने अकुशल मनोवृत्ति हलाहल विष थें कोचे यायां जायेक भय्बीगु झ्वलय् लोभ, दोष व मोहं सत्तारुपि हा काकां वनीबलय् मानसिक रोगं झीत दुःख बीगु बारे संयुत्तनिकायया खन्धसंयुत्तं स्पष्ट याः । कायसुचरित्र तथा वचीसुचरित्रयात बढावा बीगु अले त्यागमय तथा पुण्यमय क्रियावस्तुसहित १ निसें १० ताजि विविध पुण्यकार्ययात सकसिनं हःपाः बीगु सामूहिक प्रथायात न्ह्याका वनेफुसा नैतिक आधारभूमि दयेकेगु ज्यां सामाजिक स्वस्थ संरचनाय् महत्वपूर्ण ग्वाहालि जुइगु संगीतिसुत्त, दीघनिकायस न्ह्यब्वयातःगु दु । थुकथं सालेय्यकसुत्त, मज्झिमनिकायस कायिक ३ गू (प्राणीहिंसा, अदिन्नादायी, मिथ्याचारी), वाचसिक ४गू (मुसावादी, पिसुणावाचा, फरुषवाचा, सम्प्रलापी) तथा मानसिक ३गू (अभिध्यालु ः लोभचित्त, व्यापन्न ः द्वेष, मिथ्यादृष्टिक) याना १० गू दुष्कर्म ः अधर्मचर्या—विषमचर्या (दसअकुसलकम्म) पाखें अलग्ग जुया धर्मचर्या—समचर्यास (दसकुसलकम्म) प्रतिष्ठित जुयेफुसा आध्यात्मिक सुखशान्ति सुनिश्चित जुइ । अथे हे सद्धर्मय् जुयाः सतत् भावितामयी अभ्यासय् पोख्त जुजुं कुशलचेतनासहित धर्मवृद्धि वा आध्यात्मिक सुख संचेतनायात आत्मसात याये फइगु धयागु हे धर्मोषध त्वनेगु खः, निरोगी चित्त अर्थात् उच्च मनोबल निर्माण यायेगु खः धकाः धम्मोसधसमं नत्थि एतं पिबथ, भिक्खवोति (मिलिन्दटिका, भिआरआई) कनातःगु बुद्धवचन मर्मस्पर्शी जू । शीलसम्पन्न, इन्द्रियसंयमी, नसात्वंसाय् मात्रज्ञ, सतत् जाग्रत, सप्तसद्धर्मसम्पन्न अवस्थां थुगु हे वर्तमान जीवनय् इच्छानुसार (दृष्टिधर्म सुखविहार) सामाजिक सुव्यवस्था एवं सुखशान्तियात स्थापित यायेफइगु सेखसुत्त, मज्झिमनिकायस प्रष्ट यानातःगु दु । ताःईतकया महाव्याधिया हुनिं परिवार, समाज अले देशविदेशया फुक्कं नियमित कामकारवाही हे सुस्त जुजुं वनी, आकुल व्याकुलता न्यनाववं मनोरोगया लक्षण, पारिवारिक एवं सामाजिक संरचनाय् नकारात्मक लिच्वः लाकी । थुबलय् उचित रुपं बुद्धिमत्तापूर्वक सावधानीपूर्वक उपाय अवलम्बन यायेफुसा निराशा (Depression) मखु आशावादीसहित (Optimistic) च्वन्ह्याये फइगु जुयाच्वन । महाव्याधिया इलय् जीवनयात सन्तुलित व व्यवस्थित यायेया लागी मेत्तसुत्तय् न्ह्यथनातःगु सन्तोषी (सन्तुस्सक), अल्पकृत्य (अप्पकिच्च), सरल व्यवहारवृत्ति (सल्लहुक), विनम्रता वा जंगली असभ्य स्वभाव मजूगु (अप्पगब्भ) थेंजाःगु गुणयात आत्मसात यायेगु तसकं लाभदायी जुइ । बुद्धं सुंसुमारगिरीया नकुलपिता गृहपतियात— विभिन्न अंगप्रत्यंग अवयवसहितगु शरीर प्राप्त जीवन दुःखपूर्ण, रोगग्रस्त एवं बेचैनीकथं न्ह्यानाच्वनी । झीगु शरीर धयागु खेंचा थें तज्याइगु (Fragile) सालुसेच्वंगु ख्वलां भुनातःगु रोगव्याधियुक्त खः, आतुर काय (रोगग्रस्त शरीर) जुयाच्वनीगु खःसा चित्तयात अनातुर (निरोगी) यानातयेमाः धका स्पष्टरुपं देशना यानातःगु लुमंकेबहः जू (नकुलपितु सुत्त, संयुत्तनिकाय) । रोगी शरीर जुया नं निरोगी चित्तसहित जुयाः जीवन हनेगु कला धयागु रुप, वेदना, संज्ञा, संस्कार अले विज्ञान (चित्त) यात जक जि जिगु धयागु नित्यभावयात परित्याग यासें अनित्य, दुःख व अनात्मभाव प्रस्फुटन यानावनेगु मानसिक अभ्यासयात क्वातुका वनेफुसा न्ह्याथेंज्याःगु वज्रपात जूसांतबि नं थःत थःम्हं भाःपी फइगु जुयाच्वन । छेँ, समाज वा न्ह्याःगु ख्यलय् नं च्वनेबलय् चतुब्रह्मविहारिक भावनायात कःघानाः अभ्यास याये सयेकेमाः । मैत्रीभावनां चित्तया अवगुण व्यापाद (द्वेषभाव) चिलावनी, करुणाभावनां चित्तया विहिंसा चिलावनी, मुदिताभावनां मानसिक नैराश्यता तनावनी, उपेक्षाभावनां चित्तया संघर्ष चिलावनीगु (आकुल–व्याकुलता) खःसा अशुभभावनां रागचित्त मदायावनी अले अनित्यसंज्ञाभावनां जि जिगु धैगु अभिमान तनावनी धकाः महाराहुलोवादसुत्त, म.नि.या देशनायात आत्मसात यानावनेफुसा स्वच्छ सुखी समाजया परिकल्पना यायेत सहज जुइ । अहिराजकुलानि मेत्तेन चित्तेन फरि धयागु प्राणीप्रतिया मैत्रीभावयात पूर्णता बीगु वाक्यांश अति प्रचलित गाथा खः । (अहिराजकुलसुत्त, अंगुत्तरनिकाय) मनू, किसि, सल, खिचा, सर्प, सिंह, धुँ, चितुवा, भालु, तरच्छलगायत १० ताजि मंस सेवन यायेमज्यूगु नियम थन लुमंकेबहः जू । (भेसज्जक्खन्धक, महावग्गपालि) शरीर ला खः, अनेक दोषयुक्त दुःख जुयावंच्वनी, थीथी रोगव्याधि ब्वलनीगु झ्वलय् स्वयं बुद्धयात नं ल्वचं मत्वःतू । महापरिनिर्वाणया घडीइ आउँ जूगु महापरिनिर्वाण सूत्र, दीघनिकाय ग्रन्थं पुष्टि याः । भगवान् बुद्धयात नं रोगव्याधिं आक्रमण याः धयागु गुलिसियां लागिं ला आश्चर्यया विषय नं जू । तर अलौकिक, पौराणिक, अलंकारिक भगवान्, ईश्वर, परमात्मा धाःपिं तथाकथित द्यःतय्त अजर अमरतत्व प्राप्त ज्वी धयागु अफाव आश्यर्यचकितया विषय खः । प्राकृतिक रोग–भय–व्याधिं प्राकृतिक प्राणीजगतयात प्रभावित हे यानाच्वनी । संयुत्तनिकायया देवहित सुत्तअनुसार बुद्धयात वायुल्वचं कःबलय् आयुष्मान् उपवानं यानाबिउगु क्वाःलः व साखः व्यवस्थां वसपोलया ल्वय् शान्त जूगु, महावग्गपालिस बुद्धया शिष्यपिंत थीथी रोगव्याधि जुइबलय् घ्यः, नौनी घ्यः, चिकं, कस्ति व साखः सेवनया अनुमति बियातःगु (सप्पि, नवनीतं, तेलं, मधु, फणितं) दु सा चिल्लो दाःया वासः मालीबलय् भालु, न्या, सुुसुक जन्तु, बंंगुर, गधाया दाःया चिकं उपभोग यायेत अनुमति बियातःगु न्ह्यथनेबहःजू । उबलय् रोगव्याधि शान्त यायेत वा निर्मूल यायेत हलू (हलिद्दिं), पालु (सिंङ्गिवेरं), खाइसेच्वंगु चिराइतो (कटुकरोहिणि), सिमाहः, निमया हः, टर्राे, ब्याःहः, कपाय्माया हः, अम्बः, मले, हिं, झौ, सामुन्द्रिकचि, बेची, सिंची, मल, मूत्र, खरानी, चा, गोबर, थीथी अजः, गेरुलगायत आयुष्मान् पिलिन्दवत्सयात दायेकातःगु चिकनय् अय्लाःया प्रयोग (रंग, गन्ध तथा सवाः मवइगुकथं) यायेगु अनुमति प्रदान यानातःगु नं न्ह्यथनेबहःजू । बुद्धया इलय् अहिवातक ल्वय्, पाण्डुरोग, मधुमेह, चित्तय् जुइगु ल्वय् (चित्तसमुट्ठाना आबाधा), ऋतु परिवर्तनलिसें ब्वलनीगु ल्वय् (उतुपरिणामजा), मेपिनिगु चिजवस्तु छ्यलाबुलां वा सरुवा रोग (ओपक्कमिका), कर्मविपाकं जुइगु रोगलगायत थीथी रोगव्याधि सम्बन्धी न्ह्यब्वयातःगु खःसां महावग्गपालि पञ्चाबाधवत्थुअनुरुप कुष्ट रोग, फोंगाइगु कइया ल्वय्, अस्वाभाविक दागया ल्वय्, आपाः मुसु वइगुलिं हि ल्ह्वइगु, म्हगना वनीगु ल्वय्, तिले वइगु ल्वय् (कुट्ठं, गण्डो, सोसो, किलासो, अपमारो) जनमानसय् फैले जूबलय् ५ ताजि रोगव्याधि वा महारोग पैmले जूगु न्ह्यथनातःगु दु । राजगृह एवं वैशाली दुर्भिक्षभय, मनुष्यभय तथा रोगभय शान्त जूगु प्रसङ्गय् रत्नसूत्र पाठ लुमंकेबहःजू । स्वयं तथागत बुद्ध अले वसपोलया कर्मठ शिष्य भिक्षुपिं महाकाश्यप, महामौदगल्यायन म्हमफुबलय् संयुत्तनिकायस न्ह्यथनातःगु प्रथम, द्वितीय एवं तृतीय गिलानसुत्त पाठ जूगु प्रसङ्ग, गुकी न्हय्गू बोधिअङ्गत (सप्तबोज्झङ्गसुत्त) ः स्मृतिबोध्यङ्ग, धर्मविचयबोध्यङ्ग, वीर्यबोध्यङ्ग, प्रीतिबोध्यङ्ग, प्रशब्धिबोध्यङ्ग, समाधिबोध्यङ्ग तथा उपेक्षाबोध्यङ्ग भावितामयी अभ्यासया प्रसङ्ग थन लुमंकेबहःजू । आयुष्मान् भिक्षु अनिरुद्ध थेर (बाल्हगिल्हानसुत्त, सं.नि.), गृहपति श्रीवद्र्धन (सिखिवड्ढसुत्त, सं.नि.), मानदिन्न गृहपति (मानदिन्नसुत्त, सं.नि.) विरामी जूबलय् प्यंगू स्मृतिप्रस्थान भावनाअन्तर्गत कायय् कायानुपश्यी, वेदनाय् वेदनानुपश्यी, चित्तय् चित्तानुपश्यी, धर्मय् धर्मानुपश्यी जुयाः ध्यानभावना, विपश्यना भावना अभ्यासं नं ल्वय् शान्त जूगु वा ल्वय् लंगु प्रसङ्ग नं न्ह्यथनेबहःजू । धम्मपदया सुखवग्गय् आरोग्यपरमा लाभा, सन्तुट्ठी परमं धनं अर्थात् निरोगी वा सुस्वास्थ्य लाभ जुइगु, सन्तुष्ट जुइगु परमधन लाभसमान जुइगु धयागु बुद्धवचन तसकं लुमंकेबहःगु उपदेश खः । यद्यपि थौंकन्हय् मनूतय् न्हिथंया जीवनयापन तथा विधिव्यवहारय् दिनानुदिन कोरोनाया सन्त्रास यत्रतत्र सर्वत्र न्यनावनाच्वंगु जुल । धार्मिक, राजनीतिक, सामाजिक, व्यावसायिक, स्वास्थ्य, खेलकूद, शिक्षालयनिसें फुक्कं ख्यलय् कोरोनाया कहर व्याप्त जुयाच्वंगु दु । रोग संक्रमणयात हाकुतिना छ्वयेगु तातुनाः लक्षसहित उचित रोकथामया उपायस्वरुप ‘लक डाउन’, ‘क्वारेन्टाइन’, ‘आइसोलेसन’, ‘भौतिक दूरी’ वा ‘सामाजिक दुरी’ लगायतया ज्या भरमग्दूर प्रयास नं न्ह्याना हे च्वंगु दु । कोरोनाया इलय् हे गुलिं वृद्धवृद्धापिसं थःपिनिगु जीवनसिबें युवापिनि जीवन महत्वपूर्ण जू धकाः भेन्टिलेटरया अधिक प्रयोग युवापिंत या धकाः धायेफुगु, चिकित्सक डाक्टर व नर्सत कोरोना उपचारय् संलग्न जुजुं संक्रमित जक मखु मृत्युवरण तकं यायेमाःगु, संक्रमणया ग्याःचिकु दुसां सुरक्षाकर्मी बर्दी त्वःता बिसिउँ मवंगु बरु असुरक्षित अवस्थाय् हे थःगु कर्तव्यपालन यानाच्वंगु, अझ झीथाय् ला स्वास्थ्यकर्मीत आवश्यक सुरक्षा उपकरणबिना हे नं उपचारय् न्ह्यच्यूगु दृश्यं सुखी समाज परिकल्पनाया क्वातुगु दम अझं ल्यंदनि धयागु अनुभूति जू । अन्तय्  थौंकन्हय् धर्मयात पहिचानलिसे स्वाकाः थःगु जीवनया आधारभूत राजनीतिक तथा अस्तित्वया न्ह्यसःया समाधान मालेगु ज्या याइपिनि निंतिं धर्म समाजयात जीवन्त यानातइगु छगू कडी हे खः । धर्मं राज्यपाखें कानुनीरुपय् जक थःगु संरक्षणया लागिं अपेक्षा याइ तर थःम्हं समाजयात योगदान बीमालीबले चुके जुइमज्यू । गुगुं इलय् धार्मिक क्षेत्र वा संस्थात सामाजिक रुपान्तरणया ज्याभः भाःपिनातःगु खः । राज्यं थःम्हं थेगे याये मफुगु अवस्था वइबलय् धार्मिक क्षेत्रसम्बद्ध गुथि–कोषत राज्यया व्यय–भारया लागी सक्षम व तयार जुइगु खः । निश्चित स्वरुप व आकारया सामाजिक परिवर्तनय् धर्मया भूमिका महत्वपूर्ण हे जूगु खः । न्हापा न्हापा समाज संचालन तथा दिशाबोधया लागी समेत केन्द्रीय मियोया रुपय् ज्या याइगु धर्मं थःगु कर्तव्य ल्वःमंके मज्यू । थौं महाव्याधिया थुगु इलय् धार्मिक व्यक्तित्व, धार्मिक केन्द्र व धार्मिक संघसंस्थां समाजप्रति निर्वाह यायेमाःगु थःगु भूमिकायात निरन्तरता बीमाः । समाजप्रति धर्मया चांन्हिं उपासना याइपिं प्रत्येक धर्मया न्ह्यःने मोर्चाय् दुपिनिपाखें अपेक्षाकृत भूमिका निर्वाह जुइमफुगुयात सकारात्मक रुपं सामाजिक दायित्वप्रति पुनर्विचार यायेमाःगु खनेदु । समाज विकासया झ्वलय् सहज व असहज निगुलिं प्रकारया लँपु दयाच्वनी । मानवीय समाज संरक्षणया नामय् थःगु थीथी ज्याझ्वःयात फलिभूत दयेकेगु, कर्तव्य–निष्ठापूर्वक समाज जागणरणया ज्याय् लगे जूपिं धार्मिक वा सामाजिक न्ह्यागु हे थजुइब्यु, वर्तमान कोरोनाया कहरपाखें गुज्रय् जुयाच्वंगु समाजया दुःख मोचनया लागि ग्वहालिया ल्हाः च्वन्ह्याकेगु रचनात्मक एवं सकारात्मक पलाः खः । कोरोना कहरया थौंया अति विसम परिस्थितिइ आपसी करुणायुक्त विधिव्यवहार यायेत उत्पे्ररित यायेमाःगु झी सकसिगुं महत्वपूर्ण जिम्मेवारीयात सुनां नं ल्वःमंके मज्यू । थुगु इलय् ध्यानसाधना, रोगप्रतिरोधात्मक क्षमता बढे यायेगु, सात्विक भोजन, आवश्यक क्षेत्रय् राहतचर्यालगायत चतुब्रह्मविहारिक गुणलगायत दया, माया, सद्भाव, ग्वाहालिया अनेक पक्षलिसें सम्बद्ध विहार, गुम्बा, बहाःबहीलगायत धार्मिक संघसंस्थाया सामञ्जस्यता यानावने फुसा अझ मनूत विवेकी व संवेदनासहितया जीवनयापन याकेगुपाखे न्ह्यचिले फइ । धर्मया माध्यमं मनूतय्त सामाजिकीकरणय् सकारात्मक प्रभाव लाकेफुसा महाव्याधिया इलय् निर्भयी याये फइ, गुबले मनूत भयग्रस्त जुइ अले सारा मानवीयता, धर्म, परोपकार, स्वयंसेवा, पेशागत मर्यादा व नैतिक जिम्मेवारीपाखें तकं बिस्युंवनेयः धयागु यथेष्ट उदाहरणया कारणं समाजप्रति मानवीय दायित्व निर्वाहया खँय् न्ह्यसःचिं दनेफु । कोरोनाया कारणं सीपिनि सीम्हया मृत्युक्रियाया हविगत स्थिति, सम्बद्ध परिवारपिनि निरीहता र अपमानबोधया शिकार जुयाः थःपिं म्वाम्वाकं सिइमाःपिं थें जुइका च्वनेमाःगु परिस्थिति, अक्सिजन व भेन्टिलेटरया चरम अभाव, बेसाःभाः व अस्पतालं उपचार याये माने मजुयाः उखेथुखे यायां मनू सीगु स्थितियात सामाजिक सद्भाव, मैत्रीसहगत भावनां आपालं मलमपट्टी तयाबी फइगु जुयाच्वन । महाव्याधि संक्रमण व मृत्युया भय सर्वत्र व्याप्त जुयाच्वंगु इलय् झी थेंज्याःपिं विकासशील दे जक मखु, विकसित देसय् तकं शासन याइपिनिगु मति भ्रष्ट जुइमज्यूगु खःसा सुशासन अभावया कारणं उपचारया प्रबन्ध याये मफयाः, मसयाः वा प्रणालीगत संकटया कारणं थःगु हे नीतिया शिकार जुयाः आधारभूत जिम्मेवारी पूरा याये मफयाच्वंगु लकस ज्युंकात्युं हे तिनि । तर, हलिमय् मनूत आवश्यक सतर्कतासहित मानव कल्याणया ज्याय् समर्पित जुयाच्वंगु समाचारं झीत आशावादी दयेकाबी, भयत्रासया हे कारणं झीसं थःगु धार्मिक, मानवीय एवं सामाजिक जिम्मेवारीपाखें बिस्युंवनेगु मखु सकारात्मक रुपान्तरणया लागी सावधानी नालाः ग्वाहालिया ल्हाः न्ह्यचिकेमाःगु थौंया आवश्यकता खः ।","May 26, 2021 01:38 AM"
https://nepalbhasatimes.com/28153,मेमेगु,११४० पोहेंलागा सप्तमी,नेवाः सभ्यता व शाक्य सभ्यता स्वाइगु साइकल यात्रा,"नेपाः भ्रमण दँ २०२० सुरु जुइधुंकूगु दु । नेपाः भ्रमण दँय् नीगू लाख पर्यटकत नेपाः दुत हयेगु सरकारी लक्ष्य पूवंकेगु निंतिं पर्यटन व्यवसायीतय्पाखें नं थीथी ज्याझ्वः न्ह्याका हयाच्वंगु खः । थ्वहे झ्वलय् स्वयम्भूया हारती अजिमायाथाय् निसें लुम्बिनी तक छगू साइकल यात्रा जुइत्यंगु दु । नेपाः भ्रमण दँ लाकाः स्वक्वःखुसी थ्व यात्रा जुइत्यंगु खः । नेवाः सभ्यता व शाक्य सभ्यतायात स्वायेगु ल्याखं न्हापांखुसि सन् २०१३ य् थ्व साइकल यात्रा न्ह्याःगु खः । अले थ्व साइकल यात्रा न्ह्याकूगु खः पर्यटन व्यवसायी विक्रम पाण्डें ।                                                         सन् २०१७ य् नं थ्व अभियान तःजिक न्ह्यात । कासाय् नं पर्यटन ल्वाक्वाछ्याये जिउ धयागु धारणा ज्वनाः भाजु पाण्डें थज्याःगु राष्ट्रिय व अन्तर्राष्ट्रिय स्तरया अभियान न्ह्याका वयाच्वनादीगु दु । थ्व झ्वलय् माओवादी जनयुद्धया कारणं थ्यंमथ्यं सुख्खा हे जुइधुंकूगु नेपाःया पर्यटन क्षेत्रयात पुनःर्जिवित यायेगु ताःतयाः न्हापांखुसि झिंन्हय्दँ न्ह्यः वि.सं. २०५९ सालय् वय्कलं विश्वया सर्वोच्च शिखर सगरमाथाय् म्याराथनया ग्वसाः ग्वयादीगु खः । उकी फ्रान्स, बेलायत, अमेरिका, चीन, भारत व नेपाः लगायत विश्वया थीथी देय्या पर्यटकतय्सं ब्वति काःगु खः । थौंकन्हय् नेपाल पर्यटन वोर्डया ग्वाहालिं दँय्दसं थ्व ज्याझ्वः याना वयाच्वनादीगु दु । थुकिया लिसें वय्कलं थीथी इलय् शान्ति पदयात्रा, शान्ति म्याराथन, अन्तर्राष्ट्रिय म्याराथन नं ग्वसाः ग्वयेगु यानाच्वनादीगु दु । भाजु पाण्डे खस् ब्रम्हु कूलय् जन्म जूम्ह खःसां येँया थबही (ठमले) थेंज्याःगु नेवाः कला, संस्कृति व सभ्यतानाप तसकं स्वापू दुगु थासय् जन्म जूम्ह जूगु ल्याखं नेपालमण्डलया सभ्यतालिसे तसकं हे भ्यलेपुंम्ह खः । हाल लुम्बिनी विकास कोषया सद्भावना राजदूत कथं थीथी मिसन चले यानाच्वनादीम्ह वय्कः स्कूल ब्वंसांनिसें हे नेपाल संस्कृति व नेवाः सभ्यता नाप उलि हे सतिक च्वनादीम्ह खः । छम्ह व्यवसायी जुयाः नं बुद्ध धर्मया महान लँपु मध्यमार्गी जुयाः थीथी कथंया अभियान न्ह्याका वयाच्वनादीम्ह वय्कलं सुरु यानादीगु ‘एभरेष्ट अभियान’ अर्थात् एभरेष्ट म्याराथुन थौंकन्हय् विश्वन्यंकं प्रसिद्ध जुयाच्वंगु दु । स्वयम्भू–लुम्बिनी साइकल यात्रा, एभरेष्ट अभियान थेंज्याःगु ज्यां वय्कः बुद्ध धर्म संस्कृतिया लागाय् छम्ह सद्भावना राजदूत कथं म्हसिका बियाच्वंगु दु । सुरुइ छुं मनूतय् सहभागीताय् हारती अजिमायाथासं बुद्ध जन्मभूमि लुम्बिनी थ्यंकाः क्वचायेकूगु शान्ति साइकल यात्रा निक्वःखुसि थ्वयां अप्वः सहभागीता खनेदुगु खः । थुगुसी म्होतिं नं निसःत्यानिसें स्वसःम्ह साइकल यात्री सहभागी याकाः थ्व यात्रा न्ह्याकेगु ज्याय् वय्कः लगे जुयाच्वनादीगु दु । वय्कःया लक्ष्य आकिवं न्यासः व वयां लिपा द्वःछिम्ह, निद्वःम्ह यायां अप्वयेका वनेगु । थ्व यात्रा येँनं होली पुन्हि प्यन्हु न्ह्यः सुरु यानाः पुन्हिकुन्हु लुम्बिनीइ थ्यंकाः क्वचायेकी । सिद्धार्थ गौतमं बुद्धत्व प्राप्त याये धुंकाः लुम्बिनी बिज्याःबलय् फागु महिनाय् वसपोलयात गेरु वसतय् न्हापांखुसी दरवारय् दुकाःगु खः । उगु हे लुमन्तिइ दँय्दसं फागु महिना हे लाकाः साइकल ¥याली याये याना वयाच्वंगु खः । नेवाः सभ्यतायात लुम्बिनीया शाक्य सभ्यतालिसे स्वाइगु थ्व महाअभियानयात विश्वब्यापी प्रचार यायेगु झ्वलय् थुगुसी नं आपालं चाइनिज मूलया साइकल यात्रीत सहभागी जुइत्यंगु खँ वय्कलं कनादीगु दु । साइकल यात्राया झ्वलय् लुम्बिनी तक ३०० किलोमिटर दुरी पार यायेगु जक मखु, अन थ्यंकाः हाकनं ७७.७७ किलोमिटर दूरीया माउण्टेन बाइक रेस ज्याझ्वः नं क्वछिनातःगु दु । भगवान बुद्धया जीवनय् ७ ल्याः तसकं हे संयोगं जायाच्वंगु दु । जन्म जुइवं न्हय्पलाः छिउगु, सिद्धार्थ गौतम बुयाः न्हय्न्हु दुकुन्ह मायादेवीया देहावसान जूगु, दरवार त्याग यानाः दँय्दँसं लिपा ज्ञान प्राप्त यानाः दरवार प्रवेश जूगु, निर्वाण प्राप्त याये धुंकाः न्हय्न्हु तक सिम्ह अथें तयालिं थीथी देय्या जुजु महाराजपिं ब्वनालिं जक दाहसंस्कार याये यंकूगु थेंज्याःगु ७ ल्याःयात ध्यानय् तयाः ७७.७७ किलोमिटर रेस व ७ या ल्याः वइकथं सिरपाःया व्यवस्था यानातःगु दु । बिस्काः जात्रा, कुमारी याः (इन्द्र जात्रा) थें हे आः लिपा लिपा देसय् पर्यटक दुकायेगु व आन्तरिक पर्यटनया लागिं नं पहल यायेगु कथं थुगु साइकल ¥याली, शान्ति दौडं नं ग्वाहालि याइगु ज्याझ्वःया अभियन्ता पाण्डेया धारणा दु । नेवाः सभ्यतायात विश्वय् न्यंकेगु थ्व छगू महात्वपूर्ण अवसर जूगुलिं थुकि नेवाः समुदाय नापं थीथी समुदायं नं फयां फति सहभागी जुइगु अपेक्षा वय्कःया दु । थ्व अभियानया निंतिं नेवाः अभियन्ता मनोज नेवाः खड्गीं नं माक्वः ग्वाहािल याना वयाच्वनादीगु दु । न्ह्यब्वःम्ह ः कृष्ण प्रजापति","January 17, 2020 11:28 AM"
https://nepalbhasatimes.com/24681,मेमेगु,  ,सिक्किमय् न्हापांगु भिंद्यः जात्रा,"भारतया सिक्किम राज्यय् च्वंपिं नेवाःतय्सं थुगु दँनिसें भिंद्यः जात्रा नं शुरु याना हःगु दु। सिक्किमया नांजाःगु नगर नगर रंगलीइ च्वंगु भिंद्यःया देगलय् थ्व जात्रा न्यायेकूगु खः । स्वनिगःया यलय् गुकुन्हु भिंद्यःया जात्रा जुइगु खः सिक्किमय् नं वहे कुन्हु न्यायेकूगु खः । रंगलीया थ्व भिंद्यःया देगः थःहे ११७ दँ पुलांगु खः । तर नं अन जात्रा न्यायेकेगु ज्या धाःसा थुगुसी तिनि याःगु खः ।                                                         जात्रा स्वयेगु लागिं सिक्किमया थीथी थासं द्वलंद्वः मनूत रंगली वःगु खः । सुथय् सकस्यां भिंद्यः पुज्यात । प्रसाद नं ग्रहण यात । उगु पुजाय् सूर्यविर तुलाधर, रिम्पोचे अटुल शाक्य व श्री अलकार शाक्यपिंसं धार्मिक ज्या यानादीगु खः । पुजा आजा लिपा जात्रा शुरु जुल । भिंद्यःया देगलं शुरु जूगु उगु जात्रा रंगली बजारया आर्मी क्याम्प तक न्ह्याःगु खः । भिंद्यःयात व्यापार व्यवसायया द्यः कथं माने याइ । उकिं नं अनया थीथी लागाय् च्वंपिं बुराबुरि व मचा ल्याय् म्हतय्सं उतिकं श्रद्धा तयाः जात्राय् सहभागी जूगु खः । जात्राया नापनापं रंगलीया लाखे नं पिहां वःगु खः । न्ह्यःने न्ह्यःने प्याखं हुहुं वःम्ह थ्व लाखे स्वयेबलय् येँयाम्ह हे थें च्वंसा थ्व सिक्किमया बिस्कं लाखे खः । न्ह्यःने न्ह्यःने लाखे व लिउने भिंद्यःया खःक्वबियाः न्ह्याकूगु थ्व जात्रा सिक्किमया लागिं अतिकं उत्साहजनक जूगु खः । जात्राय् थीथी नेवाः गुथि, नेवाः शाखा व नेवाः संघ संस्थाया दुजःतय्सं नं ब्वति काःगु खः । जात्राय् सिक्किम सरकारया शहरी तथा आवास मन्त्री अरुण उप्रेति मू पाहां कथं झाःगु खः । अथे हे सिक्किम नेवाः गुथिया नायः दिलु मास्के लगायत मेपिं हनेबहःपिं नं पाहां कथं झाःगु खः । जात्रा क्वचायेकाः नेवाः पासा रंगलीया ग्वसालय् छगू सांस्कृतिक ज्याझ्वः नं अन जूगु खः । उकी रुद्र नरसिं शाक्यं नेवाः समाजय् भिंद्यःया महत्व बारे कनादीगु खः । अथे हे श्री भिमसेन महाराज मन्दिर संरक्षण समितिया नायः कुश नारायण प्रधानं भिंद्यःया कृपां सकले नेवाः व मुक्कं सिक्किमया हे उन्नति जुइगु आशा प्वंकादिल । लिसें वय्कलं सिक्किमय् थथे भिंद्यः जात्रा सम्पन्न जूगु उगु न्हियात सिक्किमी नेवाःतय् ऐतिहासिक न्हि जूगु बिचाः नं प्वंकादिल । सिक्किमय् वंगु छगू दशक न्ह्यवंनिसें कुमारीया रथ हे सालाः यँयाः पुन्हि न्यायेका वयाच्वंगु दुसा नेवाः भाय्, बाजं, लिपि, नसात्वँसा, प्याखं, भेषभूषाया प्रवर्द्धन यायेगु ज्या न्ह्याना वयाच्वंगु दु। थ्व झ्वलय् थुगुसी नेवाः समाजय् बिस्कं महत्व दुगु भिंद्यः जात्रा नं न्यायेकूगु खः ।","August 31, 2019 01:50 PM"
https://nepalbhasatimes.com/44926,मेमेगु,११४२ थिंलाथ्व चतुर्दशी,‘छेँय् छेँय् सरकारया अनुभूति’,"वि.सं. २०७३ या स्थानीय चुनावय् किपू नगरपालिका प्रमुख भाजु रमेश महर्जन विजय जुयादिल । स्थानीय तहया नेतृत्वय् थ्यंम्ह वय्कः छम्ह सामान्य किसान परिवारय् जन्म जूम्ह खः । राजनीतिक रुपं ज्यापु समुदाययापिं तसकं म्हो जक नेतृत्व तहय् थ्यनाच्वंगु अवस्थाय् किपू नगरया प्रमुख जुयादीम्ह वय्कः ज्यापु समुदायया निंतिं छम्ह प्रेरक व्यक्तित्व जुयादीगु दु । झिंच्याक्वःगु ज्यापु दिवसया झ्वलय् वय्कःया राजनीतिक जीवन व नगरपालिका प्रमुख जुयाः यानादीगु ज्यायात कयाः थ्व च्वसु न्ह्यब्वयाच्वना ।                                                          तेजनारायण महर्जन थःगु सुख दुःखय् सरकारया नं साथ दत धाःसा गज्याःगु अनुभूति जुइ ? धाथें झीगु व्यक्तिगत सुखदुखय् नं सरकारया साथ दत धाःसा ला गज्जब हे जुइगु जुइ । तर नेपाः थेंज्याःगु भ्रष्ट नेता, कर्मचारी दुगु देशय् थज्याःगु सुखद् अनुभुतिया कल्पना तकं याये थाकु । अथे धायेवं तुं थथे जुइ हे मखु थ्यंक धाःसा मखु । देय्न्यंकंया जनतां थज्याःगु अनुभुति यायेमखंसां येँया किपू नगरपालिकाय् धाःसा थज्याःगु अनुभुति याये खनाच्वंगु दु धायेमाः । किपू नगरपालिकां स्थानीय जनताया स्वास्थ्य, शिक्षा निसें जन्म, मृत्यु, नखःचखः, जात्रापर्वय् तकं किपू नगरपालिकां किपुली स्थानीय सरकार दु धयागु अनुभुति याका वयाच्वंगु दु । थुकिया निंतिं किपू नगरपालिकापाखें किपूया छँेय् छेँय् वासः थ्यंकाच्वंगु दु, स्वास्थ्य स्वयंसेविकात थ्यंकाच्वंगु दु । उलि जक मखु किपु नगरपालिका दुनेयापिं सुयां छेँय् मचा बुल धाःसा स्वद्वः तका द्वहलपा बीगु, सुयां छेँय् सुं मनू मंत धाःसा दाहसंस्कारया निंतिं झिद्वः तका ग्वाहालि बीगु यानाच्वंगु दु । जात्रा पर्व हनेत नुगः चायेकाः ग्वाहालि यानाच्वंगु दु । अले थथे छेँय् छेँय् स्थानीय सरकार थ्यं धयागु अनुभुति याकेगु ज्याया नेतृत्व याना वयाच्वनादीगु दु – किपू नगरपालिकाया प्रमुख रमेश महर्जनं । जनताया लिसे स्थानीय सरकारया क्वातूगु स्वापू दयेमाः धयागु ताः तयाः वय्कलं नगर प्रमुखय् त्याःगु छुं ई लिपा हे ‘छेँय् छेँय् स्थानीय सरकार’ धयागु ज्याझ्वः हःगु खः । थ्व हे ज्याझ्वः कथं रक्तचाप व डाइबियिटज ल्वगिपिनिगु निंतिं छेँय् छेँय् निःशुल्क वासः थ्यंकेगु निसें जन्म, मृत्युया इलय् ग्वाहालि यायेगु याना वयाच्वंगु खः । ‘जिपिं त्यानावःगु खुला लिपा हे छेँय् छेँय् निशुल्क वासः थ्यंकेगु यानागु खः । थथे वासः थ्यंकाबलय् इन्सुलिन कायेमाःपिंत लय् हे झिंनिद्वः निसें झिंस्वद्वः तका तक खर्च बचत जुइगु जुयाच्वंगु दु’ वय्कलं धयादी, ‘स्थानीय सरकारया ज्या भौतिक निर्माण जक मखु, मनूतय् नुगलय् थीगु ज्या जुइमाः धयागु ल्याखं थ्व ज्या न्ह्याकागु खः ।’ किपूया सामान्य किसान परिवारय् बूम्ह वय्कः मचां निसें बुँज्या यानाः राजनीतिक नेतृत्व तहय् तक थ्यंम्ह खः । किपू चाय् म्हिता वःम्ह वय्कः किपूया चा लिसे स्वाःम्ह खः, अले किपुया स्थानीय जनताया आवश्यकता छु खः धयागु बांलाक स्यूम्ह खः । किपुया परम्परागत सांस्कृतिक थाय् लाय्कु क्षेत्रय् ब्वलंम्ह वय्कः अनया पासापिंलिसे जुजुं राजनीतिइ सक्रिय जुयादीम्ह खः । तर वय्कःयात राजनीतिइ आकर्षित याःगु धाःसा विद्यार्थी कालय् हे जुयाच्वन । २०३५ साल पाखे पाकिस्तानय् अनया पुलांम्ह प्रधानमन्त्री जुल्फिकर अलि भुट्टोयात मृत्युदण्ड बिल । थ्व घटना लिपा नेपाःया स्कूल स्कूलय् नं राजनीतिक गतिविधि अप्वया वल । उबलय् वय्कः येँया भिंद्यःत्वालय् च्वंगु परोपकार आदर्श हाइस्कूलय् ब्वनाच्वनादीगु दु । स्कूलय् खंगु राजनीतिक गतिविधिया कारणं विद्यार्थी इलं निसें हे वय्कः राजनीतिइ आकर्षित जुयावन । वय्कःया बाः किपूू गाउँपञ्चायतया उपप्रधानपञ्च । उबलय् चिनियाँ दूतावासं खास खास मनूतय्त ‘चीन सचित्र’ धयागु सफू छेँय् छेँय् हे बी हइगु जुयाच्वन । उगु सफुतिइ माओपिंसं चीनय् याःगु विकास, आन्दोलनया समाचार, च्वसु यक्व वइगु । उगु सफू स्वस्वं हे वय्कःयात कम्युनिष्ट जुल धाःसा हे जक देय् विकास यायेफइ धयागु ताल, अले बुलुहुँ बामपन्थी बिचाःपाखे सतिना वन । एसएलसी पास जुयाः शंकरदेव कलेजय् ब्वनेधुंकाः वय्कः अनेरास्ववियु पाँचौया सदस्य जुयाः औपचारिक रुपं राजनीतिक लगे जुयादिल । थ्वहे झ्वलय् २०४३ सालय् तत्कालिन मालें पञ्चायत व्यवस्थाय् हस्तक्षेप यायेगु नीति नाल । व हे कथं उबलय् येँ जिल्लाय् पद्मरत्न तुलाधर जनपक्षीय रुपं राष्ट्रिय पञ्चायतया उम्मेदवार जुयादीबलय् वय्कः नं किपूया लाय्कू गाउँपञ्चायतय् चुनाव प्रचार समितिया संयोजक जुयादिल । थ्वयां छुं ई लिपा गाउँपञ्चायतया चुनाव जूबलय् वय्कः प्रधानपञ्चया उम्मेदवार जुयादीगु जुयाच्वन । उबलय् धाःसा वय्कः पराजित जुल । तर थुकिया लिसें वय्कः राजनीतिक गतिविधि धाःसा धिसिलाक्क न्ह्याःवन । वय्कःया परिवार छगू सामान्य किसान परिवारयापिं खः । न्हियान्हिथं बुँज्या यायेमाःपिं । अथे खःसां वय्कःया परिवार राजनीतिक रुपं सचेत जुयाच्वन । वय्कःया दाजु नं बामपन्थी विचारधारय् लगे जुयादिल । अथे जूबलय् वय्कःयात राजनीतिइ लगे जुइत परिवारपाखें छुं कथंया पंगः ला मजुल, तर वय्कःया अबु गाउँपञ्चायतया उपप्रधानपञ्च, वय्कः धाःसा पञ्चायत व्यवस्था हे मजिउ धकाः पञ्चायतविरुद्ध लगे जुयाच्वंगु बामपन्थी विचारधारायाम्ह जुल । अथेखःसां छेँ तःधंगु समस्या धाःसा मजुल । ‘थुकिया कारण बाः उपप्रधानपञ्च जूसां राजनीतिक स्वतन्त्रता माः धयागु बिचाः दुम्ह जूगुलिं खः’ वय्कलं धयादी । कम्युनिष्ट पार्टीइ वंसां वय्कःया अबुजुया समर्थन दुगुलिं २०४४÷४५ साल पाखे दलतय्त प्रतिबन्ध तयातःगु इलय् वय्कःया छेँ बामपन्थीतय् सेल्टर हे जुयाबिल । उबलय् अखिल न्हय्क्वःगु सम्मेलन हे वय्कःया छेँय् जुल, अथेहे नेपाल स्वतन्त्र मजदुर युनियन न्हापांगु अधिवेशन नं वय्कःया हे छेँय् जूगु खः । राजनीतिइ लगे जुजुं हे समाजलिसे भ्यले पुनीगु, समाजय् देन बीगु छुं ज्या यायेमाः धयागु लगे जुइवं वय्कः शिक्षण पेशाय् लगे जुयादिल । उबलय् किपुलिइ सरकारी स्कुल उलि बांलाः मजू, निजी स्कुलं धाःसा यक्व यक्व शुल्क काइगु । अथे जूबलय् समाजय् विभेद तकं खनेदत । काय मचायात निजी स्कुलय् तयेगु, म्ह्याय्यात सरकारी स्कुलय् ब्वंकेगु जुल । थज्याःगु विभेद खनेदुगुलिं शिक्षाविद् हिराबहादुर महर्जन, राजमान महर्जनपिं लिसे सहलह यानाः सहुलियत रुपं बांलाक ब्वंकीगु निजी स्कुल चायेकेगु क्वःजित । अले वि.सं. २०४९ सालय् बाघभैरव देगः नापसं च्वंगु भवनय् निजीस्तरं जूसां सामुदायिक स्कूलया परिकल्पना कथं हिलटाउन स्कुल चायेकल । स्कुलया प्रिन्सिपल हिराबहादुर महर्जन जुयादिलसा वय्कः भाइसप्रिन्सिपल जुयादिल । सामूहिक भावनां, सहुलियत ध्यबां आखः ब्वंकीगु जूगुलिं न्हापांगु दँय् हे थ्यंमथ्यं सत्याम्ह विद्यार्थी भर्ना जूवल । स्कुलपाखें बांलाःगु, गुणस्तरीय शिक्षा बिया वनाच्वंगुलिं दँय्दँसं विद्यार्थी ल्याः नं अप्वया वन । वय्कलं थन स्कुलय् न्यादँ भाइस प्रिन्सिपल जुयाः व झिंस्वदँ प्रिन्सिपल जुयाः शिक्षा क्षेत्रय् सेवा यानादिल । थौंकन्हय् नं थ्व स्कूल सार्वजनिक शैक्षिक गुथि अन्तर्गत धिसिलाक्क न्ह्यानाच्वंगु दु । वय्कलं आः किपू नगरपालिकाया प्रमुख जुइफुगु छगू कारण शिक्षा क्षेत्रय् थःम्हं यानागु योगदान नं खः धयादी । ‘उबलय् आखः ब्वंकातयापिं मस्तय्सं जि नगरप्रमुखय् उम्मेदवार जुइगु सिइवं रमेश सरयात त्याकेमाः धकाः अभियान हे न्ह्याकल । उबलय् धाथें जितः शिक्षा क्षेत्रय् बांलाक योगदान यानागु थें महसुस जुल । यदि जिं शिक्षक जुयाः नं बांमलाक ब्वंकूगु जूसा, बांमलाःगु व्यवहार याःगु जूसा जिगु विद्यार्थीत थथे सरयात त्याकेमाः धकाः मवइगु खइ । उपिं स्वतस्फूर्तरुपं कुहांवःगुलिं थःम्हं बांलाःगु हे ज्या याना वयागु थें ताल ।’ शिक्षा ख्यलय् थौंकन्हय् नं वय्कःया नुगः उलि हे क्वसाः । थौंकन्हय् सामुदायिक स्कुल फुक्क स्थानीय तह अन्तर्गत लायेधुंकूगु दु । किपू नगरप्रमुख जुइधुंकाः वय्कः थौंकन्हय् थनया सामुदायिक स्कुलय् सुधार हयेगु ज्याय् विशेष ध्यान बिया वयाच्वनादीगु दु । सामुदायिक स्कुलयात नं गुणस्तरीय शिक्षाया विकास यायेगु ताः तयाः सामुदायिक स्कुलय् कम्प्यूटर बिइगु, वाइफाइ जडान यानाबीगु ज्या नगरपालिकापाखें यानाच्वंगु दु । थ्व हे झ्वलय् किपू नगरपालिकाया दुनेया सामुदायिक व निजी स्कुलय् स्थानीय पाठय्क्रमया रुपय् १ तगिं निसें ३ तगिं तक नेपालभाषा पाठय्क्रम नं लागू यायेधुंकूगु दु । वि.सं. २०७३ सालय् स्थानीय चुनाव त्याकेधुंकाः वय्कः किपूयात छगू सांस्कृतिक नगरया रुपय् विकास यानाः किपुली पर्यटकत दुतहयेगु अभियानय् दु । थुकिया निंतिं वय्कः पर्यटकीय नगर दयेकेगु गुरुयोजना हे ज्वनाः न्ह्याः वनाच्वनादीगु दु । चुनावया इलय् हे किपूया पुलांगु सांस्कृतिक थाय्यात सांस्कृतिक नगरया रुपय् विकास यायेगु व न्हूगु थासय् व्यवस्थित बसोबास क्षेत्र दयेकेगु घोषणा यानादीगु खः । थ्व हे कथं सम्पदात पुनर्निर्माण यायेगु, मूर्त अमूर्त सम्पदा संरक्षण यायेगु ज्या न्ह्याका वयाच्वनादीगु दु । जात्रा यायेत न्हापा गुथि संस्थानं बीगु म्होचां खर्च जात्रा याये हे थाकुयाच्वंगु अवस्थाय् आः नगरपालिकाया ग्वाहालिं यानाः किपुली जुइगु थीथी जात्रा नं झःझः धायेक हना वयाच्वंगु खँ वय्कलं धयादी ।","December 18, 2021 06:20 AM"
https://nepalbhasatimes.com/24459,मेमेगु,  ,सुं पत्याः जुइ ला श्रीकृष्ण ब्रम्हचारी हँ?,"कल्यण मित्र                                                          १६,१०८ म्ह गोपीनीत लिउलिउ तयाः जुइम्ह श्रीकृष्ण ब्रम्हचारी हँ । सुं पत्याः जुइ ला? द्वापर युगय् मचांनिसें थीथी कथंया रोमाञ्चकारी लीला याना वयाच्वंम्ह कृष्णयात गोपीनीतय् हिरो कथं नालाच्वंगु खनेदु। हाकुम्ह जुयाः कृष्णयात काले कृष्ण नं धायेगु याः । कृष्ण हाकुम्ह जुयां छु याये गोकुलय् सा जः वनीबलय्व या लिउलिउ मिस्त झुमिं यंकूपिं थें वनीगु हँ । उलि तक आकर्षकम्ह हाकुम्ह कृष्ण । हाकुचा कृष्ण नं कम मजू । गुबलें खुसि म्वःल्हुयाच्वंपिं गोपीनीतय्व सः सुचुकाः बियाः गोपीनीतय्त हायेकीगु। गुबलें मुरली पुयाः मुरलीया धुनं बृन्दाबनया लकस हेमतिनां जायेकाः गोपीनीतय्त लठ्ठ यानाबीगु। थथे अतिकं आकर्षण यायेफुम्ह खः हं कृष्ण । हाकुम्ह जूसां हायण्डसम हँ हाकुचा कृष्ण । मिस्तय्त ब्लाय्क ब्यूटी धाःथें अले मिजंतय्त ब्लाय्क हाय्ण्डसम धाःथें हाय्ण्डसम हँ कृष्ण । अथे जुयाः हे ला १६,१०८ म्ह गोपीनीत हाकुचा कृष्णया फ्यान जुयाः न्ह्या बलें लिउ लिउ जुयाच्वनीगु हँ । वहे ब्लाय्क हाय्ण्डसम हाकुचा कृष्णया जन्मन्हि खः भाद्र कृष्ण अष्टमि कुन्हु। कृष्ण जन्म जूगु अष्टमि जुयाः हे कृष्ण अष्टमि नं धायेगु खः । ‘यदा यदा हि धर्मस्य ग्लानिर्भवति भारत। अभ्युत्थानं धर्मस्य तदात्मानं ज्याम्यहम् । परित्राणाय् सायुनां विनाशाय चःदुष्कृतां । धर्म संस्थापनार्थाय संभवामि युगे युगे ।।’ धकाः श्रीकृष्णं अर्जुनयात बिउगु ज्ञान कथं अर्थात् जब जब धर्मया लोप जुयाच्वनी, पाप अप्वया वनी, साधुया रक्षा यायेत व दुष्टया नाश यायेत धर्म स्थापना यायेत जि युग युगय् जन्म कयाः च्वने धकाः धयादीगु बचन कथं भगवानं कृष्णया रुपय् जन्म जुसांनिसें हे दुष्ट राक्षसतय्गु नाश यानाक्यंगु दु। गथे कि कृष्णया पाजु कंसं छ्वयाहःम्ह पुतना राक्षसनीनं थःगु दुरुपाय् विष तयाः मचाम्ह कृष्णयात त्वंकूबलय् कृष्णं उल्टां पुतनाया दुरु त्वँत्वं पुतनायात हे स्यानाबी । अथें तुं बकासुर राक्षसयात नं स्याना बी । कालीय नागयात नं थःगु बसय् तइ । थथे राक्षसतय्सं स्यास्यां अन्तय् वनाः कंसयात हे स्यानाः लोक कल्याण यानाक्यनी । विष्णुया अवतार कथं कयातःम्ह कृष्णया पराक्रम व शक्तिशाली ज्याखं यानाः कुरु क्षेत्रय् जूगु महाभारत थें ज्याःगु महायुद्धय् नं धर्मया पँ लिनाः कौरवतय्त नाश यानाः पाण्डवया रक्षा याइ । अथे जुयाः हे महाभारत युद्धयात धर्मयुद्ध नं धायेगु याः । थथे पराक्रमी, शक्तिशाली व द्यःया रुप हे नालातःम्ह कृष्ण मतिनाया ख्यलय् नं सुं सिवय् कम मजू । थीथी कथंया लीला याना क्यनीम्ह जुयाः हे ‘कृष्ण लीला’ धकाः वय्बय् जुयाच्वंगु खः । सकसितंआकर्षित यायेफुम्ह श्रीकृष्णया ख्वाः हे थुलि हिसि दु कि कृष्णया ख्वाः स्वयेवं मोहित मजूपिं सुं मदु हँ थ्व संसारय् ! मोहिनीं बिलिबिलि जाःगु श्रीकृष्णया ख्वाः छकः स्वयं श्रीकृष्णं हे स्वःबलय् थः हे मोहित जुल हँ । अले श्रीकृष्णं थःगु हे ख्वाः थें हिसि दुम्ह राधाया सिर्जना थःगु हे म्हं यानाः राधा नापं प्याखं हुलाः मनोरञ्जन यात हँ । राधायात श्रीकृष्णया प्राण हे धयातःगु दु। गथे प्राण विना म्हया अस्तित्व दइमखु। अथेंतुं राधा विना कृष्णया अस्तित्व मदु धायेगु याः । मेगु छगू धापू कथं राधा धयाम्ह श्रीकृष्णयात मचांनिसें लहिना ब्वलंका तःम्ह यशोदाया किजा रमनया तिरिमय्जु खः धाइ । मतिनाया ख्यलय् अनेकौं लीला याइम्ह श्रीकृष्ण प्रेम माधुरी, रस माधुरी, रुप माधुरी थेंज्याःगु थीथी कथंया लीला यानाः बाँसुरीया सलय् सकसितं मोहित यायेफुम्ह जुयाः हे श्रीकृष्णयात मतिनाया ख्यलय् शिरोमणि धाःसां जिउ। थौंकन्हय्यापिं युवा पुस्तां नं हाकुचा कृष्णयात मतिना व रोमान्सया हिरोया रुपय् माने याः । वहे रोमान्टिक कृष्णया प्रणय, प्रेम लीला, रास लीला व थीथी कथंया डेटिब थौंयापिं युवा पुस्तातय्सं नं नक्कल यानाः वयाच्वंगु खनेदु। द्वापर युगयाम्ह कृष्ण स्वयां नं जिपिं छुं नं कम मखु धकाः थौंकन्हय्या पिं ल्याय्म्हत थःत आधुनिक कृष्ण भाःपियाः डिस्को डान्स, बार, पार्क, रष्टुरेष्टय् हिराे जुयाजुइ धाःसा मिस्त नं गोपीनी सिवें जिपिं छुं कम मजू धकाः डिस्को, डान्सबारय्प्या खं ल्हुयाः आधुनिक कृष्णया फ्यान जुयाः लिउलिउ जुइ । थौंयागु आधुनिक युवा पुस्ताया सभ्यतायात हे द्वापर युगया कृष्णलीलाया विकसित रुप खः धायेफु । अज्याःम्ह रोमान्टिक कृष्ण गुम्हेस्यां १६,१०८ गोपीनी नापं रास लीला यात। अले सत्यभामा व रुक्मणी लगायत च्याम्ह पटरानी दु वहे कृष्ण ब्रम्हाचारी हँ, सु पत्याः जुइ? अथे जूसां श्रीकृष्ण थः ब्रम्हचारी खः धयागु प्रमाणित यानाक्यंगु छगू लीला थन न्ह्यब्वयाच्वना । छक्वः द्वलंद्वः गोपीनीत मुनाः कात्यायनी देवीया अपसं च्वनाः तःजिक पूजा याइ। गोपीनीतय्सं कात्यायनीया पूजा यानाः कृष्णयात थःगु बसय् तयेगु व थःपिंत धाःथें माने याका च्वनेगु तातुनाः याःगु खः । गोपीनीतय्सं थःथःगु मनं याःगु इच्छा पूवंकेत कात्यायनी देवीयात याःगु पूजा क्वचायेके धुंकाः अर्थात् पारायण याये धुंकाः ब्रम्हुतय्त भोजन याकेमाःगु जुयाच्वन। सुं छम्ह थज्याःम्ह ब्राम्हण दुसा तसकं बांलाःगु जुइ सुयात भोजन याकल सा सलंसः ब्राम्हणयात भोजन याकेगु ति ग्यनी । थथे मतिइ तयाः व हे कथं गोपीनीतय्सं सुयाकें व विषयस न्यनेकने याये माली धकाः सहलह याःबलय् श्रीकृष्णयाके हे न्यने माली धकाः क्वःछित। दक्व गोपीनीत जानाः श्रीकृष्णयाके न्यंबलय् वं जिं नं माने यानातयाम्ह जिमि गुरु दुर्वासा ऋषियात भोजन याकि तसकं बांलाइ। छिमि सकसियां मनं तुनागु इच्छा पूवनी धाइ। श्रीकृष्णं धाःथें यमुना खुसियापारी च्वनाच्वंम्ह दुर्वासा ऋषियाथाय् वनेत छकः गोपीनीत झ्वः खायाः ल्हातिइ ल्हातिइ सिसाबुसा, मरिचरिया सलंसः टोकरी ज्वनावनी । गोपीनीत वँवं यमुना खुसि थ्यंकी तर खुसि बाःवया च्वंगुलिं खुसि छिइ फइमखु तायेकाः श्रीकृष्णयाथाय् वनाः धाःवनी । जिपिं ला खुसि छिइ मफुत आः गथे यायेमाली धकाः न्यंबलय्श्री कृष्णं यदि श्रीकृष्ण ब्रम्हाचारी खःसा लँ त्वःता बिउ यमुना धकाः प्रार्थना या, यमुनां लँ त्वःती अले छिपिं खुसि पारी वनेफइ । श्रीकृष्णया थज्याःगु खँ न्यनाः गोपीनीत वं वयात वं वयात ख्वाः स्वयाः लिहां वइ । अले लँय् वँवं गोपीनीतय् खँ ल्हाइ । झी लिउलिउ जुइम्ह १६,१०८ गोपीनीतय् नापं रास लीला याइम्ह लोफर कृष्ण ला ब्रम्हचारी हँ धाधां न्हिलाः न्हिलाः ख्याः यायां वनी । थथे गोपीनीत ख्याः यायां यमुना खुसिइ थ्यंकी । श्रीकृष्णं धाःथें धयास्वये का गथे जुइ थें धकाः गोपीनीतय्सं यमुना खुसियात धाइ, ‘हे यमुना खुसि, श्रीकृष्ण धात्थें हे ब्रम्हचारी खःसा जिमित लँ त्वःता बिउ’ गोपीनीतय्सं थुलि धायेवं यमुना खुसि द्यःने स्वांयागु ताँ तयार जुइ । अले गोपीनीतय्सं अजू चायेकाः श्रीकृष्णयागु खँ ला खः खनी धकाः लय्लय् तातां यमुना पारी वनी । दुर्वासा ऋषि थाय् वनाः गोपीनीतय्सं कात्यायनी देवीया अपसं च्वनाः पूजा यानाः थौं पूजाया पारायण यानागुलिं छःपिंत भोजन याके हया, ग्रहण यानाः बिज्याहुँ धाइ । अले दुर्वासा ऋषिया न्ह्यःने सलंसः सिसाबुसा व मरीचरीं जाःगु टोकरी तया च्वनीबलय् ऋषिं धाइ, ‘यदि छिमिसं जितः धात्थें हे बांलाक नकेगु खःसा जिं म्हुतु वांखायाच्वने, छिमिसं छु छु नकेमाःगु खः, फुक्कं जिगु म्हुतुइ प्वंकि ।’ गोपीनीतय्सं नं टोकरीका टोकरी सिसाबुसा व मरीचरी दुर्वासाया वांखायाच्वंगु म्हुतुइ प्वंकी । प्वंकुप्वंकुं सलंसः टोकरी दुगु सिसाबुसा व मरीचरी सिधइ । अले दुर्वासा ऋषियात दण्डवत यानाः आशिका कयाः गोपीनीत लिहां वइ । लँय् हाकनं यमुना खुसि छिना वयेत थाकुइ । न्हाचः दुगु ताँ ला मदये धुंकल । श्रीकृष्णं गोपीनीतय्त धाःगु खः, जिं धाःथें धाल धाःसा यमुना खुसि छकः जक लँ बी । छिपिं लिहां वयेबलय् गथे यानाः लिहां वयेमाः धकाः धाःगु खँ लुमंकी । आः छु यायेगु खः धकाः गोपीनीतय् सहलह यानाः दुर्वासा ऋषियाथाय् हे वनाः धाः वनी । यमुना खुसि गथे यानाः छिना वनेगु धकाः न्यन। ऋषिं धाल, ‘हे यमुना दुर्वासा ऋषि दुबो जक नयाः च्वनीम्ह खःसा जिमित लँ बिउ धा, छिमित लँ बी ।’ नकतिनि ला थुलिमछिं मरिचरी व सिसाबुसा नःम्ह दुर्वासां ऋषिं दुबो जक नयाच्वनीम्ह खः धकाः सुं पत्याः याइ ला? धकाः खँ ल्हाल्हां गोपीनीत यमुना खुसि सिथय् थ्यनी । अले ऋषिं धाःथें धाइ, ‘हे यमुना दुर्वासा ऋषि दुबो जक नयाः च्वनीम्ह ऋषि खःसा जिमित लँ बिउ।’ गोपीनीतय्सं थुलि धायेवं यमुना खुसि हाकनं न्हापा थें ताँ दयावइ । घोर आश्चर्य जुइ दक्वं । गोपीनीत अजू चायेकाः यमुना खुसि पार याना वइ । थ्व निगू घटनां छु क्यं धाःसा थ्व संसारय् गुलि मनूत दु उपिं फुक्कं मनूत सांसारिक माया जालय् जक तक्यनाः थःगु अस्तित्व ल्वःमंका च्वंगु दु। संसारय् च्वंसां संसारय्दु गु काम क्रोध, लोभ, मोहंनं जाःगु मायाजालय् तक्यनाः मच्वंसें मानवीय मूल्य मान्यता व आदर्शया लँपुइ स्थीर जुयाः न्ह्याःवने फयेकेमाः ।","August 24, 2019 05:44 AM"
https://nepalbhasatimes.com/45219,मेमेगु,११४२ पोहेलाथ्व द्वादशी ,बुद्धशासनिक ख्यलय् भाइराजा साहुजी म्वाना हे च्वनी,"                                                         भिक्षु काेण्डन्य दिं ः २०७८ पुष ७ गते । मोबाइलया घण्टी न्यात…., सुथसिया ७ः४६ मिनेटया ई । Rinadd डिस्प्ले जूगु मिखां खनेवं झ्यातुगु नुगलं ‘हेलो रिना दिदी’ धकाः धायेगु पूवं–मवं हे धायेमफुत….., उखें ख्वकना सलं ‘भन्ते, बा मन्त ! म्हिगः बहनी हे बाः मन्त !’ धाःगु खँग्वः पिज्वल । अप्रत्याशित छुं खँ न्यनेमालीगु जुयाः हे सुथसिया उगु फोन ल्ह्वनेत नुगः झ्यातूगु जुयाच्वन । — आः गन ले ? — मेडिसिटी हस्पिटलय् तिनि, छेँ महःनि, छलपोलयात खबर याये, न्हिनय् परित्राण–पाठ यायेत ई मिले यानाबिज्याहुँ, मेपिं नं ब्वनाः बिज्याहुँ, काःवने धुंकल, छेँय् थ्यनेवं हे खबर याये, भन्ते । — ‘मां (बसुन्धरा उपासिका) गन ले ? नापसं दु ला ?’ धकाः झूचाःगु नुगलं न्यना । ‘धैर्य यानादिसँ, नुगः चिना दिसँ, सह यायेगु न्हैं उपासिका’ धाये ला धयागु आसय खः जिगु ! — भन्ते ! मां नापं हे दु, नकतिनि हे जक मांयात बा मदुगु खबर कनागुलिं भचा थाकुयाच्वन तिनि ! — म्वाल, म्वाल, मांयात सह याये थाकुइ, धैर्य याये थाकुइ, परिवारं सम्हाले यायेगु, सम्झे यायेगु ला खः, का सा खबर वयेवं तुरुन्त छेँय् वये धकाः मोबाइल दिका । नुगः झ्यातुसेच्वन, बुद्धबचं नुगलय् सलल भय्बिल ….. अनिच्चावत संखारा उप्पादवय धम्मिनो । उप्पज्जित्वा निरुज्झन्ति, तेसं वूपसमो सुखो’ति ।। (संस्कारजन्य वस्तुत फुक्क हे नश्वर खः, अनित्य खः, उत्पन्न जुक्व हे व्यय जुयाः हे फुनावनी, न्हनावनी, तनावनी । म्वानाच्वंपिं धाक्व सिनां वनीगु ला स्वभाव धर्म हे खः, उत्पन्न जुयाः नाश जुयावनीगु स्वयां नं यथार्थतः शान्तगु हे निर्वाणिक सुख जुयाच्वन ।) आधुनिक नेपाःया बुद्धशासनिक ख्यलय् छम्ह दानी–महादानी दाता ९१ दँया उपासक श्री द्रव्यमान सिंह तुलाधर (श्री भाइराजा साहु) (रत्नमान सिंह अर्थात् चिकाजी व मोतिलानी तुलाधरया काय्, जन्म बि.सं. १९८८ भाद्र १९ स दगुबहाः, असंं) नं मंत का ! वय्कलं यानाथकूगु बुद्धशासनिक गुण लुमना वइ । अनिच्चावत गाथा लुमंकाच्वनाम्ह जिगु मिखा नं रसय् जुइ । वय्कःया बुद्धशासनिक गुणानुस्मरण यासें वय्कःयात सुगतिसहित जन्म, जरा, व्याधि व मरणं मुक्तगु निर्वाण कामना यायां मोबाइलय् टाइप नं याना । Kondanya Nepal फेसबुक आइडि चायेकेधुनी, साहुया किपा नं माल, अले जिगु मानसपटलय् साहुजीपिंथाय् भोजन वनाबलय् अंगलय् ब्वयातःगु, थःत यः ताःगु किपा अन वंक्वपतिं मौका चूलात कि मोबाइलय् क्लिक–क्लिक यानातयागु व हे किपा मिखाय् लुयावल । तुरुन्त मोबाइलया ग्यालरी चायेका, हथाय्चाचां, पतिंचा संकुसंकु माला, भाइराजा साहु व बसुन्धरा साहुनीया व किपा क्रप यासें भाइराजा साहुया किपासहित ‘अनिच्चावत संखारा’ शीर्षकलिसें वय्कः मदुगु बुखँ सकसियां जानकारी हेतु पोष्ट याना । प्रविधिया सदुपयोग जूगु तायेका कि भाइराजा साहु मदुगु बुखँ सेयर, कमेन्टं सम्प्रेषण न्यनावंगु हे जुल । धर्मकीर्ति विहारय् भोजन नयाच्वँच्व रिना दिदीया हाकनं फोन वल …. ‘भन्ते, चीवर छज्वः नं ज्वनाबिज्याहुँ ।’ ‘ज्यू, ज्वनावये, पांसुकुल कापः (मृतकवस्त्र, तुयुकापः) नं लिसें ज्वनावये’ धकाः लिसः बियाकथं हाकनं बुद्धविहारय् दुस्वःवना । चीवर व तुयुकापः कया । उबले खादा छपु नं ज्वना वनेमाली का धयागु मत्तिइ छु वल, मंगोलिया वनाबलय्  (20 June, 2019) तःजिक लसकुुसलिसें हम्बो लामाया गुम्बाय् च्वंवनाबलय् प्राप्त खादा बुद्धविहार उलेज्या जुइबलय् भाइराजा साहुयात क्वखायेके धकाः जतन यानातयागु विशेष प्रकारया उगु तासयागु खादा हे ज्वना वना । साहुयात क्वखायेके मखनीगु खादा वय्कःया पार्थिव शरीरय् फायेकेगु सम्म जुइ धयागु मतिं नुगःमछिंगु छथी, मेखे झूचाःगु नुगः झंझं फ्यातु थें जुजुं हे सम मार्ग, गैह्रीधारा निवास थ्यन । न्हापा अन थ्यनीबलय् मूध्वाखाय् थ्यनेधुंकाः जक चालीगु चाय्कीगु व ध्वाखा थौं झ्वातां चायाच्वन । थः परिवारपिंत सुव्यवस्थितरुपं दयेकाथकूगु ज्वलाःगु छेँय् खुरुखुरुं दुहां वना । गुखे थें धकाः न्यने म्वायेक हे स्तब्ध, शान्त, निःशब्द लिसें भावुक मुद्राय् अन मुनाच्वनेधुंकूपिनिगु इशारां भाइराजा साहुया सीम्ह ग्वतुकातःथाय् थ्यंका । देवं फायेकाः स्वां व खादाया द्यःने हे जिं नं मंगोलियां ज्वना वयागु व हे खादा साहुजीया पार्थिव शरीरय् फायेका । पलख दिनाः हे अनिच्चावत संखारा …….ब्वँब्वं वय्कःया म्हय् च्वं–क्वय्, क्वं–च्वय्तक अनुलोम प्रतिलोमकथं मिखाफुति मयासे सीम्ह स्वस्वं गाथा उच्चारण याना । आयु, उष्णता (क्वाःगु) व विज्ञान (चेतना शून्य) स्वतां अलग जुइधुंकूम्ह साहुजीया भौतिक देह स्वयां तुं च्वना । धात्थें ला बुद्धभासं नष्ट, भेद, अन्तरधान, लोप, मृत्यु, स्कन्ध विनाश, जीवित इन्द्रीय त्वाःदलाः पूर्णरुपं चब्बुइगु, च्यूत जुइगु, चेतना शून्य जुइगु थ्व अवस्था धयागु हे मरण खः । मृत्यु धाःगु थ्व हे का स्व ! धका भाइराजा साहुजीं अप्रत्यक्ष रुपं सन्देश ह्वलाच्वं थें महसुस याना । जिगु मिखां उपासिका बसुन्धरा साहुनी मालाच्वन, क्वथाय् हे नापलायेत वना । सुंकसुंक ख्वयाच्वंगु सः पिज्वयाच्वन । दुःखंकःम्ह साहुनीयात धैर्य यायेमाः का धकाः खोकना सलं हःपाः बिबिउँ हे दुने दुपिंसं ‘का का भन्तेपिं बिज्यात स्व, ख्वये मज्यू’ धकाः ला धाल, तर ह्वाँय् ह्वाँय् ख्वःसः चिच्चादन । अन असह्य विरहभाव पिज्वयाच्वन, मानवीय संवेदना बडो अजीव जुयाच्वनी धाःगु थ्व हे जा खः नि ! धाये ला अःपु, हःपाः बी ला अःपु तर चखुंबखुं थें जीवन ह्वनाच्वंपिनि दथुइ बाया च्वनेमालीगु पीडां साहुनीयात छु गुलि थाकुयाच्वन व ला भुक्तभोगीं जक अनुभूति यायेफइगु जुयाच्वन । मेपिंसं ला स्याःचाः घालय् मलमपत्ति तये थें हःपाः बीगु, नुगः चीमाः, धैर्य यानादी माल का धकाः धम्मवती गुरुमांलगायत अन मेमेपिसं धयाच्वंगु व हे झ्वलय् जि नं झ्वःछुनाः ख्वयाच्वंम्ह उपासिकाया ब्वहलय् ल्हातिं उसिउसि यानाः हे ख्वयादी मजिउ, धैर्य यानादिसँ, साहुजीं यानाथकूगु उलिमछि धर्मकर्म÷पुण्यधर्म लुमंकाः मन चीगु का ! सकल परिवारं पूmगु चाःगु जिक्वधाक्व कुतः याःगु हे खः, सुसाःकुसाः यायेगुलिइ नं छुं छुं हे मगाःमचाः मदयेक ज्या याःगु हे खः, मन कमजोर यायेमजिउ, मन बलाकादिसँ धकाः याउँक हे धया । तर वय्कःया व विरह स्वस्वं मत्ति वन कि भावनात्मक स्वापू नं दुःख धाःगु थ्व हे खः, न्हापालिपा नं ह्वाँय्ह्वाँय् ख्वयाच्वंपिनि दथुइ नं अनित्यस्मरण लिसें मरणानुस्मृतिसम्बन्धी बुद्धशिक्षाय् लिधनाः उपदेश कनाच्वनाम्ह जितः नं उकथंया उपदेश लिसाकाकां थःत थःम्हं कनेमाःथें जुयावल । साहुजी म्हंमफुबलय् फोनय् जक नुगः मछिंका साहुनी ख्वःगु सः ताःम्ह जिं प्रत्यक्षरुपं विरही उपासिका ख्वःगु अनुभूतिं असह्य विरहभाव प्रवाहित जुल । जितः लुमं साहुजीया छेँय् छवाःयंक न्ह्याःगु महापरित्राण पाठ, २०७४ असार २ गते क्वचायेकेगु न्हि । सामूहिक पाठ जुयाच्वंगु उबलय् पाठ न्यनाच्वनादीम्ह साहुजीया लाः प्यालां वःथें विस्तारं मचायावंम्ह थें जुयावन । बा, बा धका सती, उसिउसि यायां तुरुन्त हे कायपिंसं हस्पिटल ब्वाकल । पाठ यानाच्वनापिं जिपिं भन्ते गुरुमांपिं अक्क न बक्क, छु याये गथे याये थें पलख ला पाठ हे दिकेमाःथें जुल । छेँजःपिनि सकसियां खोकना सः । ‘अनइजि कण्डिशन’ ब्वलन । मेमेपिं ख्वःसां तबि उबले साहुनी धाःसा थीरधीर जुयाः थःत थःम्हं भाःपिउगु व लू जिगु मानसपटलय् चित्रित जुल । उबलय् तुरुन्त हे साहुजी खतरामुक्त धयागु खबर अन च्वँच्वं न्यनेदत । तर अथे सां उगु लू, छु जूगु खःल्याः धयाथें इलय्ब्यलय् लुमना च्वनीगु । निम्हतिपुया जीवनय् बायेमालीगु अवस्था असह्य व हृदयविदारक हे जुइगुसम्बन्धी धम्मवती गुरुमांलिसे खँल्हाबल्हा जुयाच्वनीबले जिगु मिखां क्वथादुछिं इमाःमन्दः काःबलय् खाताया खवपाखे बसुन्धरा उपासिकाया बांलाःगु किपा यख्खानातःगु स्वस्वं जवय् धाःसा खाली खना । अन न्हापा दुगु साहुजी किपा पिने चिकिधंगु मेचय् च्यानाच्वंगु देवा न्ह्यःने खादां क्वखायेकातःगु जुयाच्वन । खवय् उपासिकाया सालीन किपा स्वस्वं जिगु नुगलय् धौबजि वाल, ‘गुलि ल्वयेक निम्हेसिया फोटो जवंखवं ब्वयातःगु, आः जवय् खाली खाली, शून्य शून्य ।’ क्वथा छगुलिं, बांलाःगु व छेँ, अनया सारा सारा लकस हे शून्य थें महसुस जुल । ‘खाताया च्वसं गुलि जक स्वयाच्वनागु हाँ ! स्वयाच्वने म्वाःल पिने हुँ ! पिने हुँ !’ धाःथें थःत थःम्हं घ्वानाहःम्ह थें जुल, अले ला जि खुरुक्क क्वथां पिहां वया । साहुजीया सीम्ह सतिक भिक्षुसंघ मुनाच्वंथाय् फ्यतूवना । भिक्षुसंघ व अनागारिका गुरुमांपिनिपाखें संयुक्तरुपं सुगतिसहित निर्वाण साक्षात्कार हेतु मराणानुस्मृतिसहित परित्राण पाठ जुइ, मृतकवस्त्र दानंल्यू वज्राचार्य गुरुजुपिनिपाखें नं परिशोधन पाठ जूगु इलय् हे अनित्यस्मरणसहित साहुजीया बुद्धशासनिक योगदानयात च्वछासें उपदेश कनेगु सुअवसर चूलात । नेपाःया आधुनिक बुद्धशासनिक ख्यलय् दानी महादानी श्रद्धालु दाता उपासक द्रव्यमान सिंह तुलाधर (भाइराजा साहु) छम्ह स्येलाःम्ह, दुकुलाःम्ह, बुद्धशासनया भिंचितामि उपासकया शासनिक योगदान लुमंकुसें बुद्धं संयुक्तनिकायय् आज्ञा जुयाबिज्याःकथं रुपं जीरति मच्चानं नाम गोत्तं न जीरति … अर्थात् मनूया रुप जीर्ण जुया मदयावंसां तबिनं वया नां व गोत्र सुकीर्ति ल्यना हे च्वनी थें भाइराजा साहुजी मंत, थ्व यथार्थ खः, तर वय्कःया बुद्धशासनिक सुकीर्ति ल्यना हे च्वनी, वय्कःया लुमन्ति ल्यना हे च्वनी, बुद्धशासनिक ख्यलय् भाइराजा साहुजी म्वाना हे च्वनी …… दुःखं कयाच्वंम्ह मांयात याकःति महसुस मजुइकथं अझ आपाः कःघायेगु जक मखु साहुजीं यानाथकूगु व लेगेसी, व विरासतयात च्वन्ह्याकेगु ब्वहलय् वःगु उपिं सकतां गहन जिम्मेवारीयात पूवंकेगु धयागु हे धात्थेंगु श्रद्धाञ्जली जुइ ……’ बःचाहाकलं उपदेश क्वचायेका सुगतिसहित निर्वाण कामना याना । पारिवारिक गुर्जु रोहिणी वज्राचार्यपाखें नं सिथंयंके विधिकर्म जुल । सीम्ह गाडीइ तःबलय्या व लू, व सन्नाटां अनया सारा लकस हे मौन जुयाब्यू थें, अपाय्सकं झःझःधाःगु छेँया शोभायमान बगैंचाय् पिनातःगु÷ह्वयाच्वंगु स्वांसिमाया हः कचामचा नं फितिक्क मसंसे, सकसिनं हे धर्मसंवेग उत्पन्न यानाः थुलि स्तब्ध÷शान्त÷निश्चल÷नतमस्तक भाव पिज्वेकाः अप्रत्यक्षरुपं दिवंगत छेँया हामा भाइराजा साहुजीयात ‘अल बिदा साहुजी ! अन्तिम विदाई न्हैं ला !’ धकाः पितब्यूगु थें अनुभूति जुइ । पिने तुमछ्याँय् पाकुँछ्याँय् सः झंझं तसः जुजुं थ्वयावनी । सुपुत्रपिं राजु व राजन लिसें छय्पिंलगायत तुयुगु गां न्ययाः सीम्ह दुगु गाडिया लिउलिउ न्ह्याःगु स्वस्वं मुनाच्वंपिं नं विस्तारं न्ह्याइ । छँेय् धाःसा ख्वःसः झं झं ततःसः जुयावनी, मुनाच्वंपिं सकलें कर्णदीप स्वया सनाः वनी । जिपिं भन्तेपिं राहुल, शोभित, सुद्धिको व जि नं ट्याक्सिं लुती थ्यंका । गुलिं बाइकं, गुलिं गाडिं अन थ्यन । ३ बजेति साहुजीया सीम्ह क्वबियाहःगु गाडि लुति थ्यन । अले शोभाभगवतीस्थित कर्णदीपपाखे सिथं यन । दिपय् सीम्ह थ्यनेन्ह्यव हे मनूत मुनाच्वनेधुंकल । नरेश गुरुजुसहितया पुचः, जिपिं ४म्ह भन्तेपिं व स्वम्ह अनागारिका गुरुमांपिं (अ. कुसुमसहित) अन थ्यन । रोहिणी गुरुजुयात न्हाय्पनय् खसुक्क धया— “गुरुजु ! छपिनि ज्या सिधयेवं मि तयेन्ह्यः (दागबत्ति) भन्तेपिंसं अनिच्चावत संखारा पाठ यानाबिज्याइ, अले गुरुजुपिसं परिशोधन पाठ यानाबिज्याइ, वयांलिउ जक मितयेगु ज्या न्ह्याकेमाली ।” उकथं हे अन्तिम घडी हाकनं छक्वः दिपय् चिताय् थ्यनातःम्ह महादानी उपासकया पार्थिव शरीर लिक्कसं च्वनाः अनित्यस्मरण–मरणानुस्मृति पाठ जुल । उबलय् व्यवस्थापकीय पुचः योगाम्बर गुथिया अनुरोधकथं मौन धारण नं जुल । अले साहुजीया तःधिकम्ह सुपुत्र उपासक राजु तुलाधरं चिता जवं÷खवं स्वक्वःतक चाःहुलेधुंका मि तल÷दागबत्ति बिल । कुं कुं जक जुल, फ्यतुनाच्वंपिं बुलुहुँ बुलुहुँ दन । गुलिं मिखा प्यू वन, गुलिं थःथःगु लँपु लिनावन । द्रव्यमान सिंह तुलाधर (भाइराजा साहु) या नश्वर देह च्याच्यां कुं सर्गः हे छस्वा जुयावं थें हाकनं छक्वः व हे स्तब्धता, मौनता व शून्य, शून्यता हे जक थें जुल । भाइराजा साहुया सीम्ह चतुरमहाभूत पृथ्वीधातु, आपोधातु, वायोधातु व तेजोधातुइ (पञ्चतत्व) विलय् जुजुं वन । लिहां वयाच्वनाम्ह जिगु नुगलय् धाःसा भाइराजा साहु म्वानाच्वंम्ह थें हे दं झाल, पुलांगु लुमन्ति नस्वाःगु स्वांमा हने थें छसिंकथं थुकथं दिपाः मदयेक न्ह्यच्यूवःगु वलं हे जुल ……। बुद्धजन्मभूमि नेपाःदेय्या आधुनिक बुद्धशासनिक ख्यलय् दानी–महादानी दाता उपासक श्री द्रब्यमान सिंह तुलाधर उबलय् तक म्वाना हे च्वनी गुबलय् तक पुनर्निर्मित धर्मकीर्ति विहार धस्वानाच्वनी (समुद्घाटन वि.सं. २०५९ मंसिर ७), गुबलय् तक पुनर्निर्मित भ्वँतस्थित ध्यानकुटी विहार धस्वानाच्वनी (वि.सं. २०७८ सालय् निर्माण सम्पन्न), गुबलय् तक पुनर्निर्मित निर्वाणमूर्ति किण्डोल विहारया बुद्धगया शैली व कुशीनगर आकृतिसहितया सम्मिश्रण वास्तुयुक्त भवन धस्वानाच्वनी (वि.सं. २०६८ पौष २१ गते उलेज्या सम्पन्न), गुबलय् तक पुनर्निर्मित गणमहाविहारया धम्महल व बुद्ध्रप्रतिमा ल्यनाच्वनी (वि.सं. २०७८ सालय् निर्माण सम्पन्न), गुबलय् तक पुनर्निर्मित बुद्धविहार भृकुटीमण्डपया धम्मागार धम्महल व तथागतया प्रतिमा ल्यनाच्वनी (वि.सं. २०७८ सालय् निर्माण सम्पन्न), गुबलय् तक पवित्र लुम्बिनी परिसरया धर्मोदय स्वय्म्भू महाचैत्यया गुम्बज दुने १६ फीटया दनाच्वंम्ह बुद्धप्रतिमा ल्यनाच्वनी (वि.सं. २०६६ पुष १ गते प्रतिस्थापन पूजा सम्पन्न), गुबलय् तक धर्मोदय महाचैत्य परिसरय् थेरवाद कम्पोनेन्ट विहार ल्यनाच्वनी (वि.सं. २०७५ मंसिर १ गते उलेज्या), गुबलय् तक लुम्बिनीया कलात्मक नेपाल वज्रयान महाविहार धस्वानाच्वनी (सरहश्रभूलोकेश्वरसहितया कुथि) । भाइराजा साहुजीं शासनिक, साँस्कृतिक, सामाजिक ग्वहालि याना तःकथंया संरचनात गुबलय् तक ल्यनाच्वनी, उबलय् तक भाइराजा साहुजी भौतिककथं मदयावंसां तबिनं बुद्धशासनिक ख्यः लिसें सम्बद्ध ख्यलय् वय्कःया योगदान ल्यना हे च्वनी, व हे सुकीर्ति व बिस्कंया योगदानं दानी–महादानी उपासक द्रव्यमान सिंह तुलाधर (भाइराजा साहुजी) सकसियां नुगः नुगलय् ल्यनाच्वनी, म्वाना हे च्वनी । दुःखंकःपिं दानीदाता उपासिका बसुन्धरा तुलाधरसहित काय्पिं राजु व राजन, भौपिं रीना व कल्पना, म्ह्याय् कल्पना व जिजाभाजु अमिताम्भ तुलाधरलगायत सकल छेँजःपिंसं अनित्यस्मरणसहित धैर्यधारण याये फयेमाः । लिसें दानी–महादानी दाता दिवंगत भाइराजा साहुजीयात सुगतिसहित जन्म, जरा, व्याधि, मरणंमुक्त निर्वाण कामना याना, निब्बाणस्स पच्चयो होतु ।। अस्तु ।।","January 14, 2022 10:26 AM"
https://nepalbhasatimes.com/29491,मेमेगु,११४० चिल्लागा पञ्चमी,शासनधज धम्माचरिय दो गुणवती,"खुइदँ खुइन्यादँ ति न्ह्यःया खँ खः थ्व, गुगु इलय् श्रद्धेय धम्मवती गुरुमां बर्माया मोलमिन शहरया नांजाःगु खेमाराम नन्स् स्टडीज सेन्टरय् बुद्धधर्मया उच्च शिक्षाया अध्ययन यानाच्वंगु खः । उगु बखतय् नेपालय् मिसातय्त आखः ब्वनेगु, ब्वंके छ्वयेगु चलन मदु । गृहत्यागी मिसात ला नगण्य तिनि । थ्व खँय् धम्मवती गुरमांया साप नुगलय् स्याः । ब्वनेगु वातावरण दुसा मिसात जक छु कम धयागु बिचाः । थन अज्याःगु ई खःसा बर्माय् धाःसा बुद्धशिक्षा अध्ययन यानाच्वंपिं अनगारिका गुरमांपिं सलंसः दु । अन पासापिनि दथुइ खँ जुइबलय् धम्मवती गुरुमामं न्ह्याबलें नेपाःया मिसातय् साप दुःख, आखः मसः, मांबौयात चिठ्ठी छपौ तकं च्वये मसः, धर्म छु धयागु नं मसिउ धकाः कनाच्वनीगु जुयाच्वन । अज्याःगु खँ न्यनाः गुम्ह गुम्हं बर्मी गुरुमां पासापिंसं अज्याःगु देशय् नं लिहां वनेगु ला,थन हे बर्माय् च्वँ धाइगु जुयाच्वन ।                                                         धम्मवती गुरुमांया धाःसा थःगु देशय् हे अशिक्षित जुयाच्वंपिं मिसापिंत आखः स्यनाः बुद्धशिक्षा थुइकेबीगु प्रबल इच्छा । उकिं नेपालय् धर्म प्रचार यायेत जितः पासा छम्ह निम्ह बिज्याहुँ धकाः इनाप यानाच्वनीगु जुयाच्वन । गुम्हं पासापिंसं ज्यू का वये का धकाः हल्का लिसः बीगु जुयाच्वन, वयेगु धाःसा सुयां मंमदु । तर मागुण गुरुमां छम्ह हे जक अज्याःम्ह पासा जुल, गुम्हेस्यां नेपाःया मिसातय्गु अवस्था दुग्ययेक न्यनाबिज्याइ । करुणां जाःगु नुगलं अहो उमित ला शिक्षाया जः क्यनेमाःगु दु धकाः धयाबिज्याइगु जुयाच्वन । च्वनेत विहार मदुनि, नये त्वनेगु छुं व्यवस्था मदुनि, थज्याःगु प्रतिकूल अवस्थाय् नं मागुण गुरुमां धम्मवती गुरुमांया लिधंसा जुयाः नेपाः बिज्यायेगु यात । धम्मवती गुरुमामं आः नं इलय् ब्यलय् धयाबिज्यानाच्वनी, ‘सलंसः बर्मी अनगारिकापिं मध्ये दकलय् दयामाया दुम्ह करुणां जाःम्ह सह यायेफुम्ह मा गुण गुरुमां जुयाः जक अज्याःगु अवस्थाय् जि नापं नेपाः बिज्याःगु खः ।’ म्यानमारया मुदौं राज्यया कोवरां गामय् सन् १९२४ डिसेम्बरय् अबुऊ मे व मां दो अ‍े त्यङकोया कोखं म्हयाय्मचा मा ख तांया जन्म जुल । झिंनिदँया उमेरय् सन् १९३६ स मोलमिन शहरया भंगु च्याउा विहारय् अनगारिका दोकेसा व दो वंसाचारी गुरुमांपिनि पाखें प्रव्रज्या ग्रहण यानाःलि अनागारिका गुणवती जुयाबिज्यात । वर्मी चलन कथं हनेबहःपिं आदरणीयपिंत ‘मा’ धयागु आखः न्ह्यःने तयाः सम्बोधन यायेमाः । उकिं वसपोल ‘मा गुणवती गुरुमां’ जुल । नेपालय् च्वनाबिज्यासेलिं मांया गुण, मैत्री, करुणा, मुदिता, उपेक्षा गुणं सम्पन्नम्ह जुयाः झी नेपाःमिपिंसं थःगु हे अर्थं थुइकाः मां गुरुमां धायेगु याना वयाच्वंगु जुल । लिपा वसपोलया नामय् ‘दो गुणवती’ च्वयेगु जुल । थ्व नं बर्मी चलन कथं गुण ल्याखं थकाली जूलिसे, उमेर ल्याखं थकाली जूलिसे सम्बोधनय् नांया न्ह्यःने ‘दो’ आखः तइगु खः । उकिं आः वसपोलयात दो गुणवती गुरुमां धायेमाःगु जुल । अय्सां झी नेपाःमिपिनि वसपोलयागु मांया गुण हे नुगलय् स्वचाना च्वंगु जुइमाः, वसपोलयात मांगुरुमां हे धाये यः । थथे धायेबलय् आत्मीयता दु थें ताः । प्रव्रजित जुइधुंकाः सन् १९४० स दो कुशलाचारी गुरुमांयाथाय् सतिपठ्ठान ध्यान अध्ययन व अभ्यास यानाबिज्यात । सन् १९४९ स खेमाराम नन्स स्टडीज सेन्टरय् बुद्ध धर्मया उच्च शिक्षा अध्ययन यानाबिज्यात । थनं हे ‘धम्माचरिय’ परीक्षा पास यानाःलि गुरु जुइ योग्य जुल धयागु ‘शासनधज धम्माचरिय’ उपाधि प्राप्त यानाबिज्यात । धम्मवती गुरुमां ‘शासनधज धम्माचरिय’ उपाधि प्राप्तम्ह धयागु ला सकसिनं स्यूगु हे जुल । वि.सं. २०२० साल् शासनधज धम्माचरिय मा गुणवती गुरुमां व धम्मवती गुरुमां नेपाः बिज्यात । अनं निसें शुरु जुल संघर्षमय अभियान…. । नेपाः थ्यनेवं धम्मवती गुरुमांया अबुया छेँय् च्वंगु खःसां नं याकनं हे विहार गन दयेकेगु धयागु खँय् ब्वाँय् जुइमाल । उथाय् धम्मवती गुरुमां २९ दँ दयाच्वंगु खः । मा गुणगुरुमां झिनिदँति थकालि जुल । थीथी समस्या सामना यानाः श्रीघः बहालय् वि.सं. २०२२ सालय् धर्मकीर्ति विहार स्थापना जुल । नेपाःया नसा, त्वँसा, भासा नाप भ्यलय् पुंपुं वसपोलं न्ह्यब्वाना बिज्यानाच्वन । विहार स्थापना जुसेलिं थन बुद्ध पुजा वइपिं बुरीपिंत कापीइ आखः च्वयाः च्वयाः स्यनाबिज्यात । स्थापनाकालया न्याम्ह गुरुमांपिं थनया मिसात, मचातय्त बुद्ध शिक्षा बीगुलिइ हे व्यस्त जुल । वइपिंत माःगु स्तरं ग्वःआखः नापं स्यनाबीगु ज्या नं थ्व हे विहारं न्हापां शुरु जुल । सरकारी स्तरं प्रौढ शिक्षा धयागु आः तिनि न्यने दःसां नं २०२२ सालं निसें हे धर्मकीर्तिं गृहणी मिसातय्त ग्वःआखः निसें अंक दक्वं स्यनेगु ज्या जुल । मा गुरुमामं नं भोजन बिज्याइथाय् बाखं नं कनेगु यानाबिज्यात । वसपोलं देवनागरी आखः बांलाक सयेकाःलि वि.सं. २०२५ सालं ‘वासेट्ठी थेरी’ नांगु सफू च्वयाः पिथनाबिज्यात । उगु इलय् कविवर चित्तधर हृदयजुं विहारय् झायाः गुरुमांपिंत नेवाः भासं च्वयेगु स्यनादीगु जुयाच्वन । सफू च्वयेगुलिइ नं हःपाः बियाच्वनीगु जुयाच्वन । धम्मवती गुरुमामं लुमंकाच्वनाबिज्याइ, ‘अबलय् चित्तधर दाइ छेँय् मंत कि विहारय् माला वा हुँ’ धकाः मनूतय्त थन छ्वया हइ । थुकथं मा गुण गुरुमां नेवाः भासं सफू च्वःम्ह न्हापांम्ह विदेशी खः । वयां लिपा वि.सं. २०४४ सालय् वसपोल प्रव्रजित जूगु न्यय्दँ व नेपाः बिज्याःगु २५ दँ क्यंगु लसताय् धर्मकीर्ति विहारं सुवर्ण रजत उत्सव हन । थुकिया लसताय् वसपोलं ‘नेपालय् २५ दँ जिगु लुमन्ति’ नांगु सफू छगू नं पिथनाबिज्यात । थ्व सफुतिइ धर्मकीर्ति विहार स्थापना निसें धर्मकीर्ति बौद्ध अध्ययन गोष्ठी स्थापना व विहार गतिविधि कृयाकलापया वृत्तान्त दुथ्याः । बहुप्रतिभाय् धनी मा गुण गुरुमांया मेगु विशेषता धयागु वसपोलया शिल्पविद्या खः । नसा ज्वरय् यायेगु व भुतू व्यवस्थापनया वसपोलया कुशल नेतृत्वं विहार झःझः धायेत तिबः जुल । वसपोलया श्रृजनशील शिल्पं उगु ईया अध्ययन गोष्ठीया विद्यार्थीतय्त अतिरिक्त कृयाकलाप स्यनेगु ज्या जुल । भ्वं व कापःया स्वां दयेकेगु, पाउँ दयेकेगु, कापतय् फेब्रिक पेन्टिङ यायेगु, चकलेट दयेकेगु स्यनाबिज्याइ वसपोलं । धर्मकीर्ति बौद्ध अध्ययन गोष्ठीया जन्मोत्सवबलय् भ्वंस्वां, पाउँ प्रदर्शनी व विक्री जुइ । नेपाली बजार छुं कथंया विदेशी स्वां दुहां मवःनिबलय् विहारय् जुइगु थुगु प्रदर्शनी तसकं लोकप्रिय जू । वसपोलया ल्हाः गबलें सुम्क च्वनीमखु अले वसपोलाय ल्हातय् लाःगु छुं सितिकं नं वनीमखु । चकलेट खोल जक मुनाः नं वसपोलं स्वां दयेकेगु स्यनाबिज्यात, सुइगु ज्याय् अतिकं ल्हाः न्ह्याः । ‘शिल्प विद्या सयेकेगु नं मंगल खः’ धयागु चरितार्थ यानाः वसपोलं सकसितं स्वावलम्बी जुइगु स्यनाबिज्याइ । बुद्ध शिक्षायात प्रवचनं मखु आचरणं शिक्षा प्रवाह यायेगु वसपोलया विशेषता खः । बुद्ध शिक्षा बुलुहुँ प्रचार जुजुं वन । अथे नं नेपाःमिपिनि ध्यान भावनाय् मन मवंनि । वि.सं. २०३६ सालं मा गुण गुरुमां व धम्मवति गुरुमांपिनि नं बर्मी ध्यान गुरुपिं दो पञ्ञाचारी व दो सुखाकारी गुरुमांपिं नेपाः बिज्याकाः विपस्सना ध्यान भावनाया प्रवचन व अभ्यास याकेगु शुरु जुल । वयां लिपा प्रसिद्ध अति श्रद्धेयपिं ध्यान गुरुपिं नं बर्मां निमन्त्रणा यानाः बिज्याकेगु जुल । थबलय् मा गुण गुरुमामं वसपोलपिनिगु अनुकूल कथं च्वनेगु, नये–त्वनेगु व्यवस्था यानाबिज्याइ । वि.सं. २०४२ सालय् शंखमूलया ध्यानकेन्द्र ‘अन्तर्राष्ट्रिय भावना केन्द्र’ स्थापना जूगु इलंनिसें हे मा गुण गुरुमांया योगदान अतुलनीय जू । बर्माया ध्यान गुरुपिं बिज्याकेगु अवस्थाय् माःगु व्यवस्था यायेगु व ध्यान शिविरय् च्वनीपिं योगीपिंत जलपान, भोजन आदि व्यवस्था यायेगुलिइ वसपोलया योगदान धयां मब्याः । धर्मकीर्ति विहारं न्ह्याकूगु स्वास्थ्यसेवा जुइमा, गांगामय् याःवनेगु धर्म प्रचार जुइमा, मा गुणगुरुमां नापनाप हे दइ । लुमंकेबह जू, धर्मकीर्ति विहारं दकलय् न्हापां सामूहिक रक्तदानया ज्याझ्वः न्ह्याकूगु खः । वि.सं. २०४० या वैशाख पुन्हि लसताय् न्ह्याःगु थ्व ज्याझ्वः मा गुण गुरुमांया प्रोत्साहन हे खः, गुगु कि आः नं निरन्तररुपं न्ह्यानाच्वंगु दु । थुकथं नेपाःमिपिंत धर्मया नस्वाः यइपुक, इनाबिज्याःम्ह बर्मी स्वां मा गुण गुरुमां थन बिज्यासां निसें स्वीन्यादँ (३५) तक च्वनाबिज्यानाः थःगु मां दे निसें स्वीन्यादँ (३५) तक च्वनाबिज्यानाः थःगु मांदेय् बर्मा बिज्यात । अथे नं वसपोल इलय् ब्यलय् बिज्याना हे च्वं । धम्मवती गुरुमामं वसपोलयात भारतया सम्राट अशोकया म्ह्याय् भिक्षुणी संघमित्रा ति ग्यंम्ह धर्मदूत धयाबिज्यायेगु याः । बुद्ध जन्मभूमि नेपालय् धर्म इने खंगुलिइ वसपोलयात सन्तुष्टि नं दु । बुद्ध जन्मभूमि प्रति अगाढ श्रद्धा दुम्ह वसपोलं लुम्बिनीइ ८६ दँ तक दर्शन याःबिज्यात । थःगु जन्म देय् तक लुम्बिनी थ्यंकेगु वसपोलया इच्छा खः, तर लिपा स्वास्थ्यया कारणं बिज्यायेमफुत । वसपोलया अन्तिम ई थःगु मां देय् वर्माय् हे बितसा रंगूनया म्यान्मा नेपा च्याउँ (नेपाल वर्मी विहार) य् हे दिवंगत जुयाबिज्यात । थन च्वनाः बिज्याःबलय् नं न्ह्याबलें ‘जि ला थःगु देशय् वर्माय् हे सीगु’ धयाबिज्याइम्ह मा गुण गुरुमां ग्वीन्यादँ (९५) या उमेरय् थःगु देसय् हे दिवंगत जुयाबिज्यात । थुकथं नेपाःया थेरवाद बुद्धशासन नकतिनि चुलि जायाच्वंगु इलय् माःगु लःफय् बियाः बुद्धशासन चिरस्थायी यायेत थःत फ्यानाबिज्याःम्ह वसपोल गुरुमांया गुण न्ह्याक्व हे लुमंकूसां म्हो हे जुइ ।","March 14, 2020 02:23 PM"
https://nepalbhasatimes.com/29471,मेमेगु,११४० चिल्लागा पञ्चमी,पाकिस्तानया प्राचीन बौद्ध तीर्थस्थल,"बौद्ध धर्म विश्वया मू मू धर्म मध्ये छगू खः, तर पाकिस्तानय् थ्व धर्मया अनुयायीत तसकं हे म्हो जक दु। अथेखःसां पाकिस्तानय् बौद्ध धर्मया गुलिखे प्राचीन थाय् व बहुमूल्य कलाकृति दु ।                                                         वंगु छुं ई न्ह्यवनिसें पाकिस्तानं धार्मिक पर्यटन प्रबद्र्धन यायेगु ताः तयाः थनया कतरापुर करिडोर लिसें थीथी परियोजनाया ज्या न्ह्याकूगु दु। थुकिया लिसें गन्धारा सभ्यताप्रति विदेशी पर्यटकतय् रुचियात ध्यानय् तयाः बौद्ध धर्म सम्बन्धी थीथी ज्याझ्वः नं यानाहःगु दु । न्यागूगु शताब्दी इसापूर्व निसें निगूगु शताब्दी इसापूर्व तक तक्षशिला बौद्ध शिक्षाया छगू महत्वपूर्ण केन्द्र जुयाच्वंगु खः । थन थीथी स्तूप, पुज्यायेगु थाय् व पुरातात्विक अवशेष अझं ल्यनाच्वंगु दनि, गुकिं धार्मिक पर्यटनयात प्रबद्र्धन यायेफइ । थ्व थाय्यात आः पाकिस्तानं प्राचीन स्थलया धलखय् जक दुथ्याकूगु मखुकि थुकियात बौद्ध धर्मावलम्बीतय् छगू महत्वपूर्ण धार्मिकस्थल कथं नं कयाहःगु दु। बौद्ध धर्मावलम्बीतय् निंतिं खुला ति न्ह्यः तक्षशिलाया छगू प्राचीन थासय् न्हय्गूगु शताब्दी लिपा न्हापांखुसी विशेष पुजा यात । खैबर पख्तुनख्वा पुरातत्व विभागया संयोजनय् थ्व पुजा जूगु खः । थ्व पुजाय् कोरियाली भिक्षुतय्सं विश्व शान्तिया कामना यात । उबलय् छम्ह कोरियाली भिक्षु डा. सिनमं धयाबिज्याःगु खः, ‘जिमिगु निंतिं थ्व विश्वया न्हय्गू पवित्र स्थल मध्ये छगू खः ।’   थ्व स्तुप खानपुर बाँध लिक्कसं छगू पहाडय् लाः । न्ह्यइपुगु खँ छु धाःसां थ्व प्राचीन थासय् च्वं क्रस आकार दु, अले थुकियात गन्धारा सभ्यताया अन्तिम प्रमाण  नालातःगु दु। भीमाला स्तुप तक थहां वनेगु लँ उलि बांलाः ला मजू, तर थनया उपत्यकाया खुसि स्वस्वं वनेबलय् धाःसा न्ह्यइपुसे हे च्वनी । थ्व स्तुपयात सन् १९३०या दशकय् बेलायती पुरातत्वविद् सर जोन मार्शलं पत्ता लगे याःगु खः। युनेस्कोया सम्पदा धलखय् सूचीकृत थ्व ऐतिहासिक थाय्या छुं अवशेष तक्षशिला संग्रहालयय् नं स्वये फइ । खानपुर बाँध थ्यंकाः दर्जनौं स्वाहाने थहां वनेवं क्रस आकारया स्तुप खंकेफइ । थन अध्ययन भ्रमणया निंतिं हजारा विश्वविद्यालयया विद्यार्थीत अप्वथें वयेगु यानाच्वनी । स्तुपया प्यखेरं स्वाहाने दु, गन बौद्ध अनुयायीत पुजा यायेत वयाच्वनी । थन थीथी मूर्ति, पुज्यायेगु थाय् व प्राचीन ज्वलं अःपुक हे खंकेफइ । विशेषज्ञतय् कथं भीमाला स्तुपय् दुगु बुद्ध मूर्ति कन्जुर धाइगु ल्वहंतं दयेकातःगु खः, अले थ्व सम्भवतः थ्व क्षेत्रया हे दकलय् पुलांगु बौद्ध मूर्तिमध्ये छगू जुइमाः । तक्षशिला संग्रहालयया क्युरेटर अब्दुल नासिरं अफगानिस्तानया हेदा व पाकिस्तानय् लाःगु तक्षशिला गन्धारा सभ्यताया निंतिं विश्वन्यंकं नांजाःगु खँ कनादिल । ‘गन्धारा सभ्यतालिसे सम्बन्धित कला विश्वन्यंकं लोकंह्वाः । थ्व कलाया उद्देश्य धर्मया प्रचार व पुजा खः । थ्व कला छेँय् मखु स्तुपय्भि क्षुतय्सं दयेकीगु खः’ वय्कलं कनादिल । थ्व मूर्तितय् वसः, तिसा व शैली विश्वन्यंकं उथें उथें जुइगु खँ नं वय्कलं कनादिल । नासिरया कथं स्वप्निल मूर्तिया विशेषता धयागु थुकिं संसारं गौतम बुद्धया प्रस्थानयात न्ह्यथनी ।","March 14, 2020 01:11 PM"
https://nepalbhasatimes.com/29156,मेमेगु,११४० चिल्लाथ्व षष्ठी,टिष्टुंगया झिनिदँया देवीप्याखं,"टिष्टुंग छगू प्राचीन व ऐतिहासिक बस्ती । बज्रबाराही द्यः थनया आराध्यदेवी । प्यखेरं जंगल, दथुइ सम्म भूमि, ख्वाउँगु हुस्सुं लसकुस याइगु मकवानपुर जिल्लाया उत्तरी भेगया धार्मिक, सांस्कृतिक सम्पदाया लिसें स्वच्छ शान्त लकसया बस्ती टिष्टुंग ।                                                         विविध जातीयता दथुइ एकरुपताया क्वातुगु सम्बन्धं धस्वाना कृषि पेशां थःपिनिगु जीवनयात धिसिलाकाच्वंपिनिगु बस्ती । थन जोशी, कर्माचार्य, ज्यापु, श्रेष्ठ, जोगी, खड्गी, गोपाली, गमाल (हाल बलामी), बिडारी, सुवेदी, उप्रेती, क्षेत्री अधिकारी, तामांग व मगर आदि जातिया बसोबास दु । येँया उकुसमुकुस धू व कुं वाक्कदिक्क जुयाच्वंपिं मनूत त्रिभुवन राजपथया सातघुम्ती लँपु लिनावनेवं ५८ किलोमिटर धुंकाः खुल्ला थासय् थ्यनीगु बस्ती खः टिष्टुंग । थ्व हे प्राचीन बस्तीया आराध्यदेवी बज्रवाराही द्यःया जात्रा टिष्टुंगय् स्वदँय् छक्वः जुइ । चन्द्रमासया तिथियात आधार कयाः हनीगु जात्रा हे बज्रवाराहीया जात्रा खः । स्वांयाः पुन्हिया लिक्कसं लाःगु शनिवारयात आधार कयाः स्वन्हु तक हनीगु जात्रा टिष्टुंगया बज्रबाराही जात्रा खः । बज्रवाराहीनाप स्वाःगु थ्व हे जक छगू जात्रा मखसें बज्रबाराहीया नामं हे झिंनिदँ य् छक्वः बौ थनेगु जात्रा व झिंनिदँया देवीप्याखं जात्रा खः । १२ दँय् छक्वः साउनं बौ थनेगु जात्रा क्वचायेवं मेगु दँया साउनंनिसें झिंनिदँ देवीप्याखंया नितिं अभ्यास यायेगु याइ । अनं लिपा बैशाखं प्याखं न्हापां वज्रवाराही खतय् क्यनाः झिंनिदँ देवीप्याखंया शुरुवात याइगु खः । थ्व देवीप्याखंया मू द्यः कथं गणेश, कुमारी, बज्रवाराही, इन्द्रायणी व भैरव । हरेक द्यःपिनिगु गुथि अलग अलग हे दु । गथे कि गणेश गुथि, कुमारी गुथि, बाराही गुथि, इन्द्रायणी गुथि व भैरव गुथि । गुथि अलग दु थें द्यःपिनिगु लागा वा खः नं व्यागलं थासय् हे दु । झिनिदँया देवीप्याखं पिहाँ वयेवं न्हापां बाराही खतय् नी क्यनेमाः अथेहे प्याखं दकलय् लिपां समापन धकाः द्यः दुहां वनेगु इलय् नं बाराही खतय् हे क्यनेमाःगु परम्परा दु । द्यःपिनिगु लागाय् वा द्यःपिन्त ब्वनाय् क्यनीगु प्याखं निचाः तक क्यनेगु याइ । अले छन्हु सुलं च्वनी । हानं मेगु थासय् क्यनेगु याइ । थुकथं परम्परा कथं वाराही खत, भैरव खः, गणेश खः, इन्द्रायणी खः, कुमारी खः (निगू खः दु छगू टिष्टुंगय् मेगु पापुंगय्) न्याम्ह द्यःया लागाय् क्यने धुंकाः तिनि विभिन्न थासय् ब्वनाया लिधँसाय् यंकीगु चलन दु । गथे कि पिनेया लागाय् धकाः टिवांगय्, लिलाखेल, भट्टवाल, कुन्छाल चितलांग व पालुंग खः । न्हापा न्हापा चन्द्रशमशेरया पालय् तक ला येँय् नं हयाः क्यनेगु चलन दुगु खः लिपा चन्द्रशमशेरं येँय् तक वइबलय्या खर्च व्यवस्थापन याये मफुगु कारण क्यनाः येँय् प्याखं क्यनेगु दिकूगु खँ सीदुगु दु । थुगु झिंनिदँया देवीप्याखंया मू द्यःपिन्त पीत्वाः धायेगु चलन दु । पीत्वाः मूद्यः खःसां दक्वं द्यःपिन्त निर्देशित याइम्ह मू पात्र धामी हे खः । थन धामी धकाः महर्जन जातिया जुइ । धामीयात टिष्टुंगय् भैरवया प्रतीक कथं नालातःगु दु । छुं नं ज्याखँया निंतिं धामीया उजं मकायेकं याये मज्यूगु मान्यता आः तकं नं दनि । धामीया निर्देशनय् हे द्यःप्याखंया नितिं शिक्षा व दीक्षा काःपिं पीत्वाः, बेतालया लिसें मेमेगु कलाकारतय्सं सम्पूर्ण ज्याखँ न्ह्याकीगु खः । अथेहे धामीं नवाःगुयात आचाजु (कर्माचार्य) पुजारीं स्थानीययात न्यंकीगु खः ।   झिंनिदँया देवीप्याखं हुइकेगु धइगु लिपाया नितिं धामी तयार यायेगु कथं कयाच्वंगु दु । तप्यंक धायेगु खःसा १२ दँया प्याखं क्यनेगुयात धामीया प्रतिपादन यायेगु धायेगु यानाच्वंगु दु । थुगु प्याखं हुइकेगु झ्वलय् पीत्वाःयात गुगु शिक्षा व दीक्षा बिइ व हे दुम्ह धामीं थःगु अन्तिम अवस्थाय् द्यः जूपिंत पुस्ता हस्तान्तरण याइगु कथं कयातःगु दु । थ्व प्याखं मात्र पीत्वाःया प्याखं हुइकेगु जक मखसें उगु देवीप्याखंया लिसें सत्तलसेन महाराजया लोकबाखंया आधारय् दयेका तःगु गीति नाटक नं खः ।ं खिं बाजं व म्वाहालिया लिसें विभिन्न राग तालया लसय् संवाद यानाः व बाजंया तालय् ल्हाः तुतिया मुद्राया आधार ल्हुइगु प्याखं खः । भिंmनिदँया प्याखं निगू ब्वय् ब्वथलातःगु दु । न्हापांगु ब्वय् देवगण पात्रपिं महेश्वर, ब्रम्हा, विष्णु, इन्द्र, पार्वती, गंगा, सरस्वती, लक्ष्मी व पीत्वाःपिं अर्थात न्याम्ह द्यःपिं गणेश, कुमारी, बज्रवाराही, इन्द्रायणी व भैरव । सहयोगी पात्र कथं बेताल । अथेहे निगूगु ब्वय् सत्तलसेन महाराजया लोकबाखंयात प्रस्तुत याइगु खः । समरसेन, कर्णसिंह व वघरी जुजु स्वम्ह जुजुया बाखंयात प्रस्तुत यायेत विभिन्न पात्रत व थाय् अले उकियात कथं हंके कथं अन्य सहयोगी पात्रतय्गु भूमिका प्रस्तुत यानातःगु दु । अःपुक व चीहाकलं थुइकेगु खःसा स्वम्ह जुजुपिं मध्ये मू जुजु समरसेन खः । वया काय् राजकुमार छम्ह दु । अथे हे मेम्ह जुजु खः कर्णसिंह । वया स्ववर्ण केशरी नांया म्ह्याय् छम्ह दु । वया म्ह्याय्या नं निम्ह सखीपिं दु कुनकुनेनी व कनकनेनी । अथेहे वघरी जुजु दु गुम्हसिगु भूमिका गितिनाटकय् कर्णसिंहया अन्त धुंकाः जक वइ । तप्यंक धायेगु खःसा सत्तलसेन महाराजया लोकबाखनय् थुपिं हे स्वम्ह जुजुपिं लिसें वया छेँजःपिनिगु थी थी घटनाक्रमयात न्ह्यब्वयातःगु खनेदु । सत्तलसेनया काय समरसेन मू पात्र । समरसेनया नं छम्ह काय् राजकुमार दु । राजकुमारं लः ज्वनावःपिं मिस्तय्गु धम्प तछ्यानाबिइ । थ्व क्रम न्हिथं जूगुलिं हारेचायाः जुजुयाथाय् विन्ति या वनी । राजकुमारया पहलं दिक्क चाःम्ह जुजुं मन्त्रीयात सःता पिने शिला च्वयेत धाइ । उगु शिलाय् मन्त्रीं ूसोही राजपुत राजवंश होगा तो हमारी राह आयेगा, सोही राजपुत राजवंश नहिं होगा तो कनकपुर लोहासुर के देश जायेगा धकाः च्वया वइ । उबलय् हे मेम्ह छम्ह मनुखं थुकिया थ्याक्क अःखः ‘सोही राजपुत राजवंश होगा तो कनकपुर लोहासुर के देश जायेगा नहीं तो हमारे राह आयेगा’ धकाः च्वयावनी । थुकथं राजकुमारं व शिलाय् च्वयातःगु खनेवं थः राजपुतया लिसें राजवंशया जूगुलिं विदेश वनेगु धकाः वनी मन्त्रीत स्वम्ह बुद्धसिं (१२ दँ न्ह्यः खंम्ह मनूया ख्वाः खनकि लुमंके फुम्ह), चित्रसिं (थःगु कलां सुयात गन तक न्ह्याः पलखं अन ब्वयेफुम्ह वा थ्यंकेफुम्ह) व गुणपाल (सीम्ह मनूया क्वँय् छकू जक दुसां उकिइ प्राण तयेफुम्ह) ज्वना । मेम्ह पात्र कर्णसिंह । कर्णसिंह व लोहासुरया दथुइ युद्ध जुइ । लोहासुरं कर्णसिंहयात स्यानाबिइ । वया म्ह्याय् स्ववर्ण केशरी व वया सखीपिं कुनकुनेनी व कनकनेनीयात तकं हरेयाना थःगु लागाय् यंकी । अले धर्मपुत्री कथं लहिनातइ । मेखे समरसेनया काय् राजकुमार विदेश वनाच्वंम्ह वनविहाल(शिकार) वनेगु झ्वलय् कर्णसिंहयात लोहासुर राक्षसं हरेयाना यंकल धैगु खँ न्यनाः थःपिनिगु नं ज्यानया सुरक्षाया नितिं चान्हय् पिवाः च्वनेगु याइ । पिवा च्वनेगु झ्वलय् हे किसि छम्ह खनी । शिकारया आसां लिउलिउ वंवं लोहासुरया लागाय् हे थ्यनी । अन हे राजकुमारी स्ववर्णकेशरी नापलाइ । निम्हसिया दथुइ यःत्यः जुइ । इहिपा जुइ । धर्मअबु लोहासुरं खनकि राजकुमारयात नयाबिइ धकाः ग्याःचिकु क्यनेवं राजकुमारं लोहासुरया प्राण छुकी दु धकाः रहस्य न्यंकेछ्वइ । राजकुमारीं धर्मअबुया प्राण दुरुल्वहंया थामय् दुने च्वंपिं स्वम्ह भम्बः मध्ये छम्हसिके दु, छम्ह आकाशय्, छम्ह पातालय् मेम्ह भूमी च्वनी भम्बःयात स्यायेवं लोहासुरं प्राण त्याग याइगु खँ कनी । राजकुमारं दुरुल्वहंया थांयात पाला बिइवं छम्ह आकासय् छम्ह पातालय् व मेम्ह भूमि हे उखेंथुखें जुयाच्वनी । क्यबय् च्वंम्ह राजकुमारी भम्बलं अलमल यानाच्वन धकाः तुफिं दायाः स्यानाबिइ । थुकथं लोहासुरया अन्त म्ह्याय्म्ह पाखें हे जुइ । धर्मअबु सीगुलिं स्ववर्णकेशरी म्वःल्हुइत खुसिइ वनी । स्ववर्णकेशरी म्वःल्हुइगु इलय् थःगु छपुचःचा सँ हायाः खुसिइ चुइका यनी । व हे प्वालाप्वाला थीगु सँ ज्वना धोबी जुजु वघरीयाथाय् वनी । धोबीं जुजुया वसः हियाच्वनागु इलय् सँ चुइकाहःगु कयाहयागु धासें सँ हे उलि बांलाम्ह मिसा धात्थें गुलि बांलाइ धकाः जुजुयात धायेवं वघरी जुजुया व मिसा नापलाये मास्तिवइ । उकिया निंतिं विद्या मोहनीयात झिके याइ । विद्या मोहनी राजकुमारी स्ववर्णकेशरी नापलानाः राजकुमारया प्राण छुकिइ दु धकाः भाःतम्हेसित न्यंकेबिइ । भातम्हेसिके वयागु प्राण शक्तिवाणय् दु व च्याकलकि जि सिइ धकाः गुह्य खँ न्यना विद्या मोहनीयात कनी । विद्या मोहनीं व शक्तिवाण च्याकाबिइ । थुकथं राजकुमारया नं अन्त जुइ । राजकुमारया अन्त धुंकाः वघरी जुजुयाथाय् ब्वना दु धायेवं राजकुमारी स्ववर्ण कुमारीं देशय् दक्व दुपिं ब्रम्हचारीतय्त भोजन याकल कि जक जुजुयाथाय् वनेगु धकाः थः व पासापिं धर्मशालाय् च्वनाच्वनी । राजकुमारीया अज्याःगु शर्त न्यना वघरी जुजुं दक्व ब्रम्हचारीतय्त भोजन यायेत आमन्त्रण याइ । अन हे राजकुमारया न्हापायापिं स्वम्ह मन्त्रीत गुपिं राजकुमारनाप विछोड जुइधुंकाः ब्रम्हचारी जूवंगु खः इपिं नं वइ । अन हे राजकुमारीयात खनेवं ध्यान याना स्वइ । खः धइगु पक्का जुइवं स्वम्हेसिनं राजकुमारी नाप म्हसिकाया कालबिल याइ । अले राजकुमारीयात विद्या मोहनीं हे झी राजकुमारयात स्याःगु खः धइगु रहस्य कनाबिइ । चित्रसिंहया विद्यां हे मृगआसनय् तया विद्यामोहनीयात आकासय् ब्वयेका अन क्वफानाः स्यानाबिइ । मेखे समरसेनया परिवारयात नारद ऋषिं वया काय् सीधुंकल धइगु सन्देश न्यंकी । सकलें खोलो ख्वयेगु धकाः ख्वइ । थबलय् हे नारद ऋषिं बज्रबाराही द्यःया आराधना यातधाःसा सीधुंकूम्ह काय म्वाये फु धकाः लँपु क्यनाबिइ । अले जुजु व परिवारं वज्रवाराहीया आराधना याइ । द्यःपिंसं प्रत्यक्ष दर्शन बिइवं वरदान फ्वनी । द्यःपिं सकसिनं वरदान बिइ । राजकुमार हाकनं म्वाइ । थुखे वघरी जुजुं थःम्हं यानागु ज्याय् प्रायश्चित याइ । राजकुमारं थः सिनां नं मन्त्रीतय्गु ग्वाहालिं व जुजुया बज्रबाराही द्यःया आराधनां थःगु हाकनं प्राण लिहाँ वःगुलिं लसतां स्वम्ह मन्त्रीया इहिपा यानाबिइ थुकथं लोकबाखंया अन्त जुइ । प्याखनय् जुजुपिनिगु घटनाक्रमया लिसें दथुइ दथुइ न्ह्यइपुकेत सहायक पात्र कथं बोसी (डुंगा दयेकीपिं), खड्गी (नाय्खिं च्वयेकेगु ज्या याइपि), शिकारी, धोबीया नं भूमिका दु । टिष्टुंगया द्वारे राधाकृष्ण जोशीया सन्तति कजि प्रमोद जोशीया कथं लिच्छिवीकालीन थ्व झिंनिदँया प्याखं थाय्थासय् क्यनेत करिब २२ लाख आर्थिक खर्चया आवश्यक जू । आर्थिक खर्चया व्यवस्थापन आः तक सु पात्र जूपिं खः वय्कःपिंसंं स्थानीयपिंके हे चन्दा स्वरुप फुपिंसं फुकथं तःगुलिं व्यवस्थित जुयाच्वंगु खँ कनादिल । न्हापान्हापा ला सकसिनं थःगु मौलिक प्याखं खः पुर्खांनिसें न्ह्यानाच्वंगु आस्था कजं यानाच्वन । तर न्ह्याबलें आस्थां जक नं प्याखंयात निरन्तरता बिइगु धइगु थौंकन्हय्या परिवेशय् उचित मजूगु हुनिं यानाः पात्रपिंत चासि नयेत धकाः म्हं १२५ तका नगदया ल्याखं बिइगु व्यवस्था जूगु दु । जोशीजुं धयादी ‘छुं नं स्थानीयया जात्रा वा प्याखं मात्र स्थानीयया दायित्व मखसें राज्यं कायेमाः अले जक स्थानीयपिं जागरुक जुइत अःपुइ । उकिं थुगुसी स्थानीय नगरपालिकायात ग्वाहालि फ्वनागु दु । स्थानीयपिं पाखें उठेजूगु रकम अपुग नगरपालिकां व्यवस्था यानाबिइगु आश्वासन ६ नं वडाया नायः शशीधर सुवेदीं बिउगु दु । ू झिंनिदँया देवीप्याखंया धामी, भाषागुरु व पात्रत नाप खँल्हाबल्हा  धामी (मधुराम महर्जन, ७० दँ) थ्व झिंनिदँया देवीप्याखं धामी प्रतिपादनया निंतिं हुइकिगु प्याखं खः । धामीया अन्तिम अवस्थाय् पीत्वाः जुइधुंकूपिं सुयात ल्हाः बियावन लिपा वं हे धामी जुयाः दक्वं जात्राया अगुवाइ यायेमाः । प्याखंया निंतिं खुला न्ह्यःनिसें विभिन्न चरण पूरा यानाः आखाछेँय् तयाः अभ्यास यायेमाः पीत्वाः जुइपिं कलाकारतय्सं । टिष्टुंगया दक्वं जात्राया नितिं आः तक १८ म्ह कजिपिन्सं नयेत्वनेगु, पीत्वाःया वसःया लिसें कलाकारया वसःया दक्वं मगाःमचाःया खर्च व्यवस्थापन यानाच्वंगु दु । भाषागुरु (बाबुलाल श्रेष्ठ ६९, दँ)  लोकबाखनय् दुथ्याःगु संवादया च्वमि । न्हापान्हापाया हस्तलिखित संवाद दुगु कापि तंगु कारणं १२ दँ न्ह्यः थःम्ह सत्तलसेन महाराजया लोकबाखंयात आधार कयाः दक्व पात्रया संवाद च्वयागु कनादी । पात्रपिंत इमिगु भूमिका कथं संवाद बिइगु । नाटक ज्वःछि लिउने च्वनाः निर्देशन बिइगु थःगु जिम्मेदारी धयादिल । भैरव (सुनिल कुमार महर्जन,३१ दँ)  प्याखंया अभ्यासया नितिं खुला न्ह्यःनिसें ई बिइमाः । प्याखं हुलेगु छन्हु न्ह्यः द्यःसिं कायेगु जुइ । उकिया निंतिं छन्हु न्ह्यवंनिसें छुं मनःसे चान्हय् पशुपति व उन्मत्तेश्वरय् वनाः सुनांनं मखंक पीत्वाः व गुरुपिं जक वना म्वः ल्हुइगु यायेमाः । पीत्वाःपिं दबुलिइ वलकि म्ह खाइगुया कारण न्यनाबलय् ‘म्हय् तन्त्रशक्तिं सम्मोहित जुया च्वनीगु’ धयादिल । तर दिमाग चेतनशील हे जुइ हँ । द्यःसिं कायेगु इलय् ख्वाःपाःया लिसें आचाजुं जिमित नं द्यःगालय् न्ह्यःने तयाः कचिका ज्वंकाः ५४ क्वः तक मन्त्र सालिइ । थुकिं याना हे बाजं व रागया तालय् जिमिगु म्ह खाइगु खः ।’ बज्रबाराही (देश बहादुर महर्जन)  बज्रबाराही द्यःया भूमिकाय् न्हापांखुसिइ् म्हितादीम्ह कलाकार । न्हापा १२ दँया प्याखनय् मेमेगु कलाकारया भूमिकाय् म्हितागु अनुभव कयादीधुंकूम्ह खः । प्याखंया ब्वय् पीत्वाःपिंस बच्छि म्हयात लिउने चाःतुकाः ल्हुइगु न्हूगु पहःयात कयाः न्यनागु न्ह्यसलय् ‘थनया प्याखनय् द्यःपिं प्याखं हुलेगु झ्वलय् गुरुुं म्हया लचकता वयेकेत भचा म्हयात बाम्ह लिउने तुला प्याखं हुलेगु कथं अभ्यास याकूगु खः, गुकिं यानाः पुचः प्याखं हुलेबलय्या मू आकर्षण कथं खनेदयाच्वंगु दु । कुमारी (राजकुमार गोपाली) पापुंग निवासी राजकुमार गोपालीया न्हापांगु कुमारी जुयाः प्याखं हुलेगु अनुभव खःसां बाज्यापिनिगु पालंनिसें प्याखं हुलेगुलिइ सहभागिता दयाच्वंगु जुयाच्वन । वय्कलं धयादी ‘न्हापा बाज्याया पालय् ज्याला बियाः हुइका च्वंगु तर आः जि हे हुलेगु धकाः वयागु । द्यःप्याखं हुलाः खास हे आर्थिक व्यवस्था ला मदु तर चासि नयेत धकाः १२५ दां बियातःगु दु । तसकं न्ह्यइपुसे च्वन , थःम्ह नं थः पुर्खां ल्यंकाथकूगु संस्कृतियात न्ह्याकेगुलिइ योगदान बिइ खंगुलिं ।ू जुजु कर्णसिंह (शिवराम श्रेष्ठ, २६ दँ)  प्याखनय् थःगु भूमिका चीहाकः जूगुलिं संवाद थःगु न्हिथंया ज्या धुंकाः जक कण्ठ यायेगु जुयाः उलि थाकु मजू । स्ववर्णकेशरी (श्रवण कुमार बलामि, २४ दँ)  अबुया पालंनिसें लोकबाखंया पात्र जुया अभिनय याये धुंकूगु खः कनादीम्ह श्रवण कुमारं थम्हं नं राजकुमारी स्ववर्णकेशरीया भूमिकाय् म्हितागु खँ कनादिल । मिजंम्ह मिसाया भूमिका यायेबलय् भछा मछिं थें च्वनीगु स्वाभाविक हे खः । उकिसनं चिकुगु इलय् लुमुक लँ फिइ मदइगु हुनिं भचा थाकुगु अनुभव नं जुल । हाकनं स्ववर्ण केशरीया संवाद हे दकलय् अप्वः १९ पेजया संवाद कण्ठ यायेमाः । थाकुगु भूमिका जूगुलिं काचाक्क सुनांनं उगु भूमिकाय् म्हितेगु आँट मयाः । जितः हे नं न्हापांगु निला तक ला संवाद हे कण्ठ मजुल । लिपा आखाछेँय् खा छम्हेसिगु बलि बियां तिनि याउँक दक्वं संवाद कण्ठ जुल ।","March 01, 2020 05:48 AM"
https://nepalbhasatimes.com/29623,मेमेगु,११४० चिल्लागा द्वादशी ,नेपालभाषाया न्हापांगु शिलापत्र,"नेपालभाषा नेपाःया पुलांगु भाय् मध्ये छगू खः । थुकिया छ्यलाबुला ताः ई न्ह्यवंनिसें हे जुयाच्वंगु सीदु। नेपाः गालय् लुया वःगु थीथी दस्तावेजपाखें थ्व खँ स्पष्ट जू । नेपालभाषाया छगू निगू खँग्वः न्ह्यथनातःगु दस्तावेजत ला यक्व पुलांगु हे लुया वःगु दु। अथे खःसां पूवंक वाक्य समेत दुथ्याकाः च्वयातःगु दस्तावेज धाःसा यलय् लुया वःगु छगू ताडपत्र खः । नेपाल संवत् २३५ य् च्वयातःगु उगु ताडपत्रय् दकलय् न्हापां नेपालभाषाया स्पष्ट प्रयोग जुयाच्वंगु खने दुगु खः । यल उकुहालय् सुरक्षित यानातःगु उगु ताडपत्र आः तक लुया वःगु नेपालभाषाया दकलय् पुलांगु दस्तावेज खः ।                                                         थ्व ताडपत्र धुंकाः ल्वहँतय् हे नेपालभाषाया स्पष्ट प्रयोग यानातःगु शिलापत्र धाःसा सक्वय् लुया वःगु खः । तत्कालीन जुजुया नां हे स्पष्ट किटान यानाः शिलालेखया रुपय् तयातःगु थ्व दस्तावेजपाखें उगु इलय् नेपालभाषा राज्यं सरकारी भाषाया रुपय् छ्यलेधुंकूगु भाषा खः धइगु नं पुष्टि याइ । ने.सं. २९३ (वि.सं. १२२९ पाखे) थ्व शिलापत्र तयातःगु खः । थ्व मुक्कं स्वझ्वःजक दुगु शिलापत्र खः । सक्व वज्रयोगिनी देगः (च्वय् च्वंगु) या न्ह्यःनेसं च्वंगु छगू चीधंगु स्तम्भय् थ्व शिलापत्र तयातःगु खः । थुकी च्वयातःगु दु – १) वं स्वस ग्वल अधिक संव- २) त् न्यशसः रगुपति रुद- ३) रदेव राजा विज्यरपत्वं (ऊँ । ने.सं. २९३ स रघुपति रुद्रदेव राजाया विजयराज्यय् (थ्व तयातःगु खः) । इतिहासकार धनवज्र वज्राचार्यं स्वझ्वः जक दुगु अभिलेख खःसां तत्कालीन इलय् नेपालभाषाया महत्वयात उजागर याइ थ्व छगू तसकं महत्वपूर्ण दस्तावेज जूगु खँ कनादीगु दु। थुकिं लिच्छवीकालया छुं भचा महत्व कनेगु याःसां नेपालभाषायात राज्यं सरकारी ज्याखँया भाषाया रुपय् समेत प्रयोग शुरु याःगु न्हापांगु दस्तावेजया रुपय् कायेमाःगु खँ वय् कलं उल्लेख यानादीगु दु। थ्व स्वयां न्ह्यःया शिलापत्रत संस्कृत भासं च्वयेगु याना वयाच्वंगु खः । अबले संस्कृत भाय् जनभाषाया रुपय् प्रयोगय् मदुसां सरकारं सार्वजनिक रुपं प्रयोग याइगु भाय् धाःसा संस्कृत हे जुया वयाच्वंगु खः । तर थ्व शिलापत्रंनिसें संस्कृत याकःचिया उगु छ्यलाबुलाया परम्परा तोडे जुयाः न्हूगु परम्परा शुरु जूगु खनेदु । सक्वय् थ्व शिलापत्र न्हापांखुसी पत्ता लगे यानादीपिं नं धनवज्र वज्राचार्य व जगदीशचन्द्र रेग्मी खः । वय्कःपिंसं थ्व शिलापत्र बारे न्हापांखुसी ‘एपिग्राफिक सर्भे रिपोर्ट’य् छापे यानादीगु खः । थ्व शिलापत्रपाखें सक्वया धार्मिक-सांस्कृतिक इतिहासया अध्ययन याये फइगु लिसें लिच्छवी जुजुपिनि वंश अध्ययन याये फइगु खँ नं वज्राचार्यं धयादीगु दु। लिसें वय्कलं थुकियात नेपालभाषां आखः कियाः च्वयातःगु न्हापांगु शिलापत्र नं थ्वहे खः धयादीगु दु । व स्वयां न्ह्यः बोलीचालीइ जक छ्यला वयाच्वंगु नेपालभाषायात थनंनिसें लेखपढ समेत जुइगु भाषाया रुपय् प्रयोग याःगुलिं थ्व भाषा विकासया छगू महत्वपूर्ण मोड समेत जूगु खनेदु। न्ववायेगुली जक सीमित जुयाच्वंगु भाषा जब च्वयेगुली नं प्रयोग जुइ, वयां लिपा उगु भाषां उन्नतिया लँपु ज्वनी । नेपालभाषां थनंनिसें हे उन्नतिया छगू महत्वपूर्ण त्वाथः गःगु विश्लेषण भाषाविद्तय्सं यानातःगु दु । इतिसकार धनवज्र वज्राचार्यं थ्व शिलापत्रय् प्रयोग जुयाच्वंगु भाषां नेपालभाषां ‘रपा’ प्रत्ययया बांलाक प्रयोग याःगु व थ्व नेपालभाषाया छगू महत्वपूर्ण पक्ष जूगु खँ नं उल्लेख यानादीगु दु। नेपालभाषां ‘रपा’ प्रत्यय प्रयोग याये सयेकेवं संस्कृत व मेमेगु भाय् या खँग्वः समेत थःगु भाषाय् दुकयाः प्रयोग यायेत सक्षम जूगु खँ नं वज्राचार्यं कनादीगु दु। थुकिं नेपालभाषाया लेख्य परम्परायात न्ह्यःने न्ह्याकेत यक्व हे ग्वाहालि याःगु नं वय्कःया दावी दु। थुकी खस नेपाली भासं ‘रुद्रदेवको विजयराज्यमा’ धायेगु लागिं ‘विजयरपत्वं’ धइगु खँग्वः प्रयोग यानातःगु खः । थ्व शब्दया प्रयोगं नेपालभाषा मेमेगु भाय्या खँग्वः समेत दुकयाः प्रयोग यायेत सक्षम जुइधुंकूगु खनेदु । लिसें संवत्या अंक नं आखलं हे च्वयातःगुलिं नेपालभाषाय् संख्यावोधक शब्दविधि नं थ्वहे इलय् निश्चित यायेधुंकूगु खँ नं वय्कलं धयादीगु दु । वज्राचार्यया कथं नेपाःया इतिहासय् थ्व धुंकाः नेपालभाषां मेमेगु शिलापत्र नं तयेगु परम्परा शुरु जुया वंगु खनेदु। गुलिं शिलापत्रय् धाःसा च्वय्सं स्कृत भासं छुं झ्वः च्वयेधुंकाः वयां लिपा नेपालभाषां नं विवरण च्वयेगु यानातःगु नं लूगु दु। छगू हे शिलालेखय् निगू भाय् प्रयोग यायेगु चलन अन वःगु सीदु । सक्वया थ्व शिलापत्र सक्व देय् व जुजु रुद्रदेवया इतिहास सीकेगु लागिं नं छगू महत्वपूर्ण सामग्री जूगु दु। अथे खःसां नेपालभाषाया विकासक्रमया सवालय् धाःसा थ्व अझ तःधंगु दस्तावेज खः । लिसें नेपालभाषाया छगू ऐतिहासिक ज्वलं नं खः ।  थुकियात छुं नं सुरक्षित याना तयेमाःगु झी सकस्यां कर्तव्य खः । नेपालभाषाया अध्ययन याइपिं हरेक पुस्ताया विद्यार्थी व जिज्ञासुया लागिं थ्व छगू तःधंगु स्रोत जुइगु खँय् शंका मदु ।","March 21, 2020 08:17 AM"
https://nepalbhasatimes.com/29609,मेमेगु,११४० चिल्लागा एकादशी,वल वल मच्छिन्द्र,"नेपाःया राष्ट्रिय टिमया निंतिं दकलय् अप्वः कासा म्हितूम्ह कासामि खः– विराज महर्जन । ताः ई तक व टिमया कप्तान नं जुल । तर थौंकन्हय् व राष्ट्रिय टिमय् लानाच्वंगु मदु । अथेला विराज थःगु कासा जीवनया अन्त्यपाखे दु । वया कासा नं आः न्हापा थें मखुत । अय्नं राष्ट्रिय टिमय् मलाःगु छगू कथंया चोट ला वया दुने पक्कां दु । थ्व हे पृष्ठभूमिइ वं मच्छिन्द्रनाप अनुबन्ध यात । विराज कप्तान नं जुल । व इलय् वं धाःगु खः, ‘न्हापासिबें आः जिं थम्हं थःत सिद्ध याये माःगु दु ।’                                                         थ्व ज्याय् सायद व छगू कथं सफल नं जुल, वसिबें दकलय् सफल ला स्वयं मच्छिन्द्र क्लब हे जुल । मच्छिन्द्रं आः छ्यं धस्वाकाः दाबी यायेफुगुु स्थिति दु, ‘जिपिं आः च्याम्पियन क्लब खः ।’ थुगुसीया नेपाःया फुटबल सिजन क्वचाल धाःसां जिउ । लिपा लिपा वनाः ०७६ या नेपाःया फुटबलयात लुमंकेबलय् सकसिनं धाइगु हे जुइ, थ्व इलय् सुनां दकलय् बांलाक म्हितलसा व मच्छिन्द्र क्लबं हे खः । मच्छिन्द्रं सहिद स्मारक लिग ए डिभिजन त्याकल । थ्व ला ऐतिहासिक उपलब्धी हे जुल । थ्वयां लिपा नं क्लबं झ्वःलाक मेगु निगू नकआउट उपाधि नं त्याकल । थुपिं मध्ये दकलय् न्हापां त्याकूगु विर्तामोडय् जूगु सताक्षी गोल्डकप खः । थ्व उपाधीया निंतिं वं फाइनलय् थ्री स्टारयात बुकल । अनंलि व इलामय् जूगु माइ भ्याली गोल्डकप नं त्याकल । थुकिया फाइनलय् मच्छिन्द्रं स्थानीय माइ भ्याली क्लबयात बुकूगु खः। छगू कथं थ्व उपाधिया ह्याट्रिक हे खः। थथे लिगनापं निगू नकआउट उपाधि त्यायेवं विराजया लसता ला स्वयेबह हे जुल । थ्व लिसें मच्छिन्द्रया नं लसता न्ह्यथनेबह जुल । जनबहाःया न्हूगु म्हसीका छगू इलय् झीथाय् त्वाःत्वालय् छगू छगू फुटबल क्लब दयाच्वनीगु । छगू जक मखु, निगू स्वंगू धाःसां जिउ । जनबहाःया मच्छिन्द्र नं उपिं मध्ये छगू खः । तर वया म्हसीका गुबलें नं बांलाःगु फुटबल क्लब थें मजू । बरु जनबहाःया हे सतिक लाःगु असंया आरसीटीं नेपाःया घरेलु फुटबलय् थःगु प्रभुत्व कायम यानातल । उकिं ताः ईतक आरसीटीया प्रसिद्धीइ मच्छिन्द्र तनावन, गन खः गन जुइक । तसकं लिक्क लाःगु निगू क्लबया नुगः गुबलें छताः जुइ मखु धाइ । मच्छिन्द्रं आरसीटीया व बांलांगु दिं यक्व स्वल, आः आरसीटीं मच्छिन्द्रया थज्याःगु हे दिं स्वयेगु ई वःगु दु । थौकन्हय् मच्छिन्द्रया नायः खः, नेपालभाषासेवी प्रवोध कंसाकार । मछिन्द्रया क्लब इतिहास वय्कःया म्हुतुइ दु । यक्व दत हँ जनबहाःया ल्याय्म्हतय्सं थःथवं फुटबल म्हितेगु याःगु । प्रवोधं धयादी, ‘नीलकाजी दाइया पालय् हे मच्छिन्द्र धकाः फुटबल म्हितूगु सिउ ।’ नीलकाजी शाक्ययात जनबहाःया जःखः म्हमसिउपिं सु दइ जुइ ? थ्व हे मच्छिन्द्र २९ दँ तक बी डिभिजनय् लात । ए डिभिजनय् वःगु ला ०६१ सालनिसें हे जक खः । थ्वयां न्ह्यःया लिगय् मछिन्द्रया प्रदर्शन च्वय् क्वय् जूसां मच्छिन्द्रं थ्व पालय् बल्लाःगु हे टिम दयेकल । घरेलु नेपाःया गुलि नं स्टार कासामित दु, उपिंमध्ये अप्वःसित थःथाय् हयाः अनुबन्ध यात । धायेगु याः, थुकिया दकलय् अप्वः जस धाःसा फुटबल टिमया व्यवस्थापक अनिल श्रेष्ठयात बीमाः । मछिन्द्रया लिग उपाधितकया यात्राय् पर्दा लिउने च्वनाः माःगु सकतां भूमिका म्हितूम्ह वय्कः हे खः । स्टार कासामित वया हे ख्वाः स्वयाः, वया हे विश्वासं मच्छिन्द्रय् वःगु खः । लिगया यात्रा  छु मखुसां लिग सुरु जुइ न्ह्यः थुकिया उपाधि त्याकेत दकलय् बल्लाःगु टिम ला मच्छिन्द्र हे खः । थ्वं तयार याःगु टिम स्वयाः धाये माःगु ला थथे हे खः । बरु मच्छिन्द्रं मत्याकूसा समस्या जुइगु खः । भ्वँतय् हे जुइमाः, मच्छिन्द्र छाय् बल्लाःगु खनेदुगु धाःसां वं मनाङ मस्र्याङ्दी व थ्री स्टारया मू मू कासामित थःथाय् हल । थुकिया अःखः थुपिं हे निगू टिमं धाःसा औसत टिम जक तयार यायेत स्वल, गुकिं यानाः मच्छिन्द्रयात अःपुगु हे जुल । मनाङमस्र्याङ्दी व थ्री स्टारया तर्क खः– बांबांलाःपिं कासामित जक तयां टिमं न्ह्याब्लें त्याकेफुगु दु ला ? दच्छि न्ह्यः विशेष यानाः थ्री स्टारं बल्लाःगु टिम दयेकूगु खः, तर उमिसं लिग त्याकेमफुत । उकिं थ्री स्टारं जोखिम कायेगु इच्छा मयात । मनाङया धाःसा खँ भचा पाः । कासामितय्गु हे खँ न्यनेगु खःसां थौकन्हय् अनया व्यवस्थापन बांमलाः । छम्ह–निम्ह जक मखु, यक्वसिनं मनाङया आःया व्यवस्थापन पुचःयात ययेका च्वंगु मदु । थुबलय् हे मच्छिन्द्रं धाःसा छगू कथं तःधंगु हे जोखिम काःगु खः । ग्याःचिकु छु धाःसां मच्छिन्द्र थ्व पालय् नं असफल जूगु खःसा क्लबया भविष्य व थ्वनाप स्वानाच्वंपिं पदाधिकारीयात तसकं थाकुइगु खः । धन्न थथे मजुल । स्वयेबलय् फुटबल निगू टिमया झिंछम्ह झिंछम्ह कासामि दथुइ जुइगु कासा थें च्वं । तर फुटबलया थःगु हे दर्शन दु, अले व हे कथं कासा नं । थुगुसीया लिगय् लाक्क निगू टिमं जक थथे थःत यःगु दर्शन कथं म्हितल । थुकी छगू मच्छिन्द्र हे जुल, मेगु आर्मी । मेगु टिमया खँ ल्हायेगु खःसा थुमिगु पहः धयागु गोर्खाली पारा हे जुल । गन न्ह्याः, गन लात अन बल थ्वायेगु जक । धाये हे माः मच्छिन्द्र व आर्मीं जक आधुनिक फुटबलया सिद्धान्त कथं म्हितूगु खः । मच्छिन्द्रं अनुबन्ध याःपिं यक्व धयाथें कासामित फुटबलया भाय् थूपिं खः । उकिसनं उपिंमध्ये यक्व कासामित न्हापांनिसें प्राविधिक फुटबल गथे यानाः म्हितेगु धकाः सयेका वयाच्वंपिं खः । थथे जूसां मच्छिन्द्रया लिग उपाधि तकया यात्रा धाःसा पक्कां अःपु मजुल । लिग सुरु जुइ न्ह्यः हे मच्छिन्द्र छगू अंक ऋणात्मक स्थिति लानाच्वंगु खः । थगुनेया लिग धलखय् मच्छिन्द्र लिखतं निगूगु थासय् लाःगु खः । अथे धयाःगु रेलिगेसनया थाय् । थुकिं यानाः मच्छिन्द्रया छगू अंक दण्ड कथं ऋणात्मक यानातःगु खः । धाये हे माः, धन्न थगुने रेलिगेसन मदु । दुगु खःसा मच्छिन्द्रया स्थिति छु जुइगु धयागु यक्वसित लुमंके हे यइमखु । अले थ्व हे कारणं यानाः ला खः, थगुनेया लिगयात लिगया नामय् कलंक धाइगु । गनं रेलिगेसन मदुगु लिग नं दइ ला ? न्ह्याःगु जुइमाः, लिगया सुरुवाती खुगूगु चरणतक मच्छिन्द्रया मुक्कं १३ ल्याः जक जूगु खः, प्यंगू कासा त्याःगु व निगू बराबरीया ल्याखं । थ्व ला खालि ठिक्कया प्रदर्शन जक जुल, लिग त्याकीगु टिमया प्रदर्शन मजुल । मच्छिन्द्रं च्यासल व मनाङनापया निगू निर्णायक सावित जुइफुगु कासाय् बराबरी म्हितूगु खः । थ्व धुंकाःलि हिमालयन शेर्पाविरुद्धया कासाय् धाःसा मच्छिन्द्र अजूचाइपुक बुत । सातदोबाटोय् जूगु उगु कासाय् मच्छिन्द्रं न बांलाक म्हितेफत, न वं थः कासामितय्सं बांलाक म्हिते मफुत धकाः हे लिसः बिइफुगु स्थितिइ दत । तर पराजयं छता ज्या धाःसा बांलाक हे यात– मच्छिन्द्रयात न्ह्यलं चायेकल, अले धाल, ‘थथे हे म्हिताच्वनेगु खःसा लिग त्याकेफइमखु न्हिं ।’ थ्व धुंकाःलि मछिन्द्रया कासा ला छगू लिग च्याम्पियन टिमया थें हे जुल । थ्व हे झ्वलय् मच्छिन्द्र स्वंगू महत्वपूर्ण कासा त्याकल, पुलिस, थ्री स्टार व आर्मीविरुद्ध । थुपिं स्वंगुलिं कासाय् मच्छिन्द्रं छगू नं गोल मनः, क्लिन सिट तयेफत । थ्व हे प्रदर्शनं मच्छिन्द्र लिग उपाधि तक थ्यन । थ्व पालय् मच्छिन्द्रया प्रशिक्षक खः, प्रवेश कटुवाल । न्हूम्ह जक मखु, तसकं म्हो जक अनुभवी प्रशिक्षक धाःसां जिउ । थ्व पालय् हे वं ए डिभिजनय् डेब्यु याःगु खः, प्रशिक्षकया ल्याखं । तर मच्छिन्द्रया भाग्य हे धायेमाः वं हे मच्छिन्द्रयात लिग उपाधि तकया यात्राय् ग्वाहालि यात । लिगय् फाइनल दइ मखु, तर आर्मीविरुद्धया अन्तिम कासा फाइनल हे सावित जुल । थ्व कासा न्ह्यः तक आर्मी हे बल्लाःगु स्थितिइ दुगु खः । थ्व कासा त्याःसां आर्मी च्याम्पियन, बराबरी जूसां च्याम्पियन । तर थ्व हे कासाय् आर्मी पराजित जुल, मच्छिन्द्रं त्याके माःगु कासाय् त्याकाः हे क्यन । मच्छिन्द्रं लिग छाय् त्याका क्यने फत धकाः न्यन धाःसा उकिया न्हापांगु लिसः खः, झीथाय् गुलि नं ए डिभिजन क्लब दु, उपिंमध्ये कासामिया ल्याखं दकलय् बांलाःगु टिम थ्व हे खः । थुकिइ शंका मदु । थ्व हे कारणं थ्व टिम दबाबय् नं लात । तर कासामितय्सं थ्व हे दबाबया दथुइ बांलाक म्हिताः क्यन । मच्छिन्द्रया कासामितय्सं थुकिया हे छगू रणनीति दयेका क्यन, थः आलोचकतय्त लिसः बिइगु । थुकिं हे यानाः मच्छिन्द्रं लिग नं त्याकेफत । आर्मीविरुद्धया कासा कुन्हु पूरा जनबहाः व वया जःखः च्वंपिं अप्वः धयाथें दशरथ रंगशाला थ्यंगु खः । उमिगु हे न्ह्यःने मच्छिन्द्रं लिग नं त्याकल । उबलय् हे रंगशालाय् नारा थ्वयाच्वंगु खः, ‘वल वल मच्छिन्द्र ।’ twitter : @himeshratna","March 20, 2020 07:09 AM"
https://nepalbhasatimes.com/31653,मेमेगु,११४० तछलाथ्व चौथी,जिगु लुमन्तिइ हिरोसिमा बोटानिकल गार्डेन,"हिरोसिमा बोटानिकल गार्डेन छु खः ?                                                          जापानय् यक्व यक्व बोटानिकल गार्डेनत दु । हिरोसिमायागु साइकि–कु नांगु डाँडाय् पलिस्था यानातःगु बोटानिकल गार्डेन हे हिरोसिमा बोटानिकल गार्डेन खः । थ्व गार्डेन ह्वाइत इन्लाय्ण्ड सी नांगु समुन्द्रयात माया यानाः स्वयाच्वं थें लसि वः । थ्व गार्डेनय् थीथी बनस्पतित दु, गुलिं जापानं हे संकलन याना हया पिनातःगु, गुलिं गुलिं मेगु देशं हयाः पिनातःगु । थ्व गार्डेनय् बांबांलाःगु स्वांमात दुगुलिं जितः थ्व गार्डेन अतिकं बांलाः ताः । थ्व गार्डेन १८३ हेक्टर जग्गाय् दयेकातःगु खः । थन ११,४०० प्रजातिया २३,४०० वनस्पतिमा दु । थन गार्डेनय् बैज्ञानिकतय्सं अनुसन्धान यानाच्वंगु दु, नापं अनुसन्धानया लिच्वः, विकासया लिच्वः स्वःवइपिंत थीथी ज्याझ्वः दयेका शिक्षा बिइगु नं यानाच्वंगु दु । चाःहिलेगु थाय् थ्व गार्डेनय् यक्वः चाहिलेगु थाय् दयेकातःगु दु । थ्व गार्डेनय् खुगू ग्रीनहाउस दु । यक्व तांन्वःथाय् दइगु वनस्पति पिनातःगु ग्रीनहाउस, लखय् दइगु वनस्पति स्वां ह्वयेकातःगु ग्रीनहाउस, बिगोनिया ग्रीनहाउस, फुश्चिया ग्रीनहाउस, अर्किड ग्रीनहाउस, क्याक्टस ग्रीनहाउस । थन थीथी तहःयापिं विद्यार्थीपिंत प्रकृति व बनस्पतिया बारे ज्ञान बिइगु कार्यक्रमत नं दयेकातःगु दु । थन बनस्पति उत्पतिया बारे सिइकेगु थाय्, चट्टानया चट्टानय् वइगु बनस्पति स्वयेगु थाय्, जापानया मौलिक उद्यान स्वयेगु थाय्, अले चिया सम्बन्धि वनस्पति स्वयेगु थाय् दु । स्वयेगु वनस्पतित भिक्टोरिया अमाजोनिका, वँचुगु पलेस्वां, तुयुगु पलेस्वां, ह्याउँह्याउँ नःगु पलेस्वां थेंज्याःगु बनस्पति लखय् स्वयेगु न्ह्याइपुसे च्वं । पिचरप्लान्ट, भेनसफ्लाइ ट्रायप, डोसेरा नांगु थीथी की नइगु बनस्पतित स्वयेबलय् मनय् खँ ल्हाइगु । तमला थें बांलूगु क्याक्टस, थीथी रंगयागु गुलाब स्वां, फुश्चिया, बिगोनिया स्वयेबलय् मन हे याउँसे च्वं । नापं ब्वया वनाच्वंम्ह वनस्पति हेँय्, बल्ब बांलुइकातःगु बनस्पति स्वयेबलय् मनय् लसतां भयेब्यू । थन हरेक बनस्पतिया नां बियातःगुलिं बनस्पति म्हसीकेगु, बनस्पतिया छ्यलाबुला सयेकेगु व थुइकेगु याये ज्यू, नापं बैज्ञानिकतलिसे खँल्हाबल्हा यानाः उमिसं यानाच्वंगु अनुसन्धान नं सीके ज्यू । थन चीधंगु हर्बेरियम संग्रहालय नं दु, अथे जूगुलिं हर्बेरियमया बारे सयेकेत नं थ्व गार्डेन उपयुक्त जू । नयेत्वनेगु थाय् थ्व गार्डेनय् नये पित्याइबलय्, प्याः चाइबलय् प्याःचा लंकेत क्याफ्टेरिया, क्याफे व आइसक्रिम पसःत दु । थन परिवार लिसे च्वनाः, पासापिं लिसे गफ यानाः कफि व जापानिज च्या त्वनेबलय् यक्व आनन्द वः । अनुसन्धान याइगु थाय्  थन दुगु प्रयोगशालाय् थीथी अनुसन्धान यानाच्वंगु दु । थीथी बनस्पतिपाखें न्ह्याइपुसे च्वंगु बांलासे च्वंगु, स्वःवःपिनिगु मन न्ह्याइपुसे च्वंक स्वयेगु, बांलूगु बनस्पति दयेकातःगु दु । नापं मनूत वइबलय् न्ह्यइपुक फोटो कायेत ज्ञानवद्र्धक वनस्पतिया थासात दयेका तःगु दु । नापं चाःह्यू वःपिनिगु मनोभावया बारे नं अध्ययन याना च्वनी । नापं छुं छुं देशयापिं मनूत थ्व हिरोसिमा बोटानिकल गार्डेनय् चाःह्यू वःगुया कारण छु छु खः धकाः नं अनुसन्धान यानाच्वनी । अनुसन्धान याइपिं बैज्ञानिकत थन गार्डेनय् स्वांया बारे, गार्डेन डिजाइनया बारे अध्ययन याइपिं अनुुसन्धानकर्तापिं ज्या यानाच्वंगु दु । अनुसन्धान याइपिं थन गार्डेन व मेगु विश्वविद्यालयय् ज्या यानाच्वनी । गार्डेनय् याःगु ज्या विश्वविद्यालयय् ब्वनीपिं विद्यार्थीपिंत स्यनेगु यानाच्वंगु दु । नापं विश्वविद्यालययापिं बागवानीबिज्ञपिं गार्डेनयापिं अनुसन्धानकर्तापिं लिसे मिले जुयाः ज्या याना नं च्वंगु दु । अनुसन्धानया लिच्वःत बैज्ञानिक जर्नलय् पिकाःगु खँ जिपिं उगु गार्डेनय् इस्वी सम्वत २०१७ सालय् चाह्यू वनाबलय् मासाओ यामामोटो बैज्ञानिकं कनादिल । नापं वय्कलं थःगु च्वसुत जितः बियादीगुु खः । ग्वाहालि याइपिं कर्मचारीत टिकेट काउन्टरय् च्वनेत, बनस्पति पिइत, लः बिइत, स्वां मिइत व क्यान्टिनय् ज्या यायेत कर्मचारीत दु । इमिसं अनुसन्धानकर्तातय्त नं ग्वाहालि बियाच्वनी ।  चाःह्यू वनीपिं मनूत थ्व गार्डेनय् मस्त, ल्याय्म्ह ल्यासेपिं व बुराबुरीपिं यक्व स्वः वं । विद्यालय व विश्वविद्यालययापिं शिक्षक व विद्यार्थीपिं शैक्षिक भ्रमण नं वनीगु याः । गार्डेनया डिजाइन सयेकीपिं, स्वांयात मतिना याइपिं गृहणीपिं नं अन गार्डेनय् वनाः आनन्द कयाच्वनी ।","May 26, 2020 04:15 PM"
https://nepalbhasatimes.com/25413,मेमेगु,  ,जीवनया सम्भावना दुगु ग्रह,"वैज्ञानिकतय्सं पृथ्वी थेंज्याःगु मेगु छगः ग्रह लुइकूगु दु, गुगु ग्रहय् पृथ्वीइ थें हे जीवनया सम्भावना दु । वैज्ञानिकतय् कथं थ्व ग्रहय् लः नं दु, अले पृथ्वीइ थेंज्याःगु मनूत च्वनेफइ कथंया अनुकुल तापमान नं दु । थ्व ग्रहया आकार पृथ्वी स्वयां थ्यंमथ्यं निदुगं तग्वः, तर थनया तापमान धाःसा मनू, जीवजन्तयात अनुकुल कथं शून्य निसें ४० डिग्री सेल्सियस तकया दुने दु ।                                                         वैज्ञानिकतय्सं थ्व ग्रहया नां आःयात प्द्द(ज्ञडद्य धकाः बियातःगु दु, अले थ्व ग्रह पृथ्वी स्वयां थ्यंमथ्यं १११ प्रकाश वर्ष तापाक दु ।पृथ्वी स्वयां तसकं तापाक लाःगुलिं खगोलशास्त्रीतय्त थ्व ग्रहया बारे बांलाक अध्ययन यायेत थाकुयाच्वंगु दु । उकिं हे थ्व ग्रहय् जीवनया सम्भावना दु धयागु सिइकूसां थन न्हापां निसें छुं जीव दु ला धयागु धाःसा सिइके फयाच्वंगु मदुनि । वइगु छुं दशक लिपा वैज्ञानिकतय्सं अन जीव दु ला धयागु माले फइगु आशा यानाच्वंगु दु । गुलि याकनं अत्याधुनिक टेलिस्कोप दयेकी, उलि हे थुगु ग्रह बारे अनुसन्धान याये नं अःपुइ ।थ्व ग्रहया बारे अध्ययन यानाच्वंगु खगोलविद्तय् पुचःया नेतृत्व यानाच्वंम्ह क्यानाडा युनिभर्सिटी अफ मोन्ट्रियलया प्रोफेसर बियर्न बेनेकं धाःगु दु, ‘न्हापांखुसी पृथ्वी बाहेक मेगु ग्रहय् धाथें लः दुगु व बाफ वयाच्वंगु खंकागु दु । थ्व ग्रह थज्याःगु थासय् दु, गन पर्याप्त मात्राय् ऊर्जा चूलानाच्वंगु दु । गथे पृथ्वीयात सूर्यपाखें ऊर्जा चूलाइगु खः । थ्वहे कारणं थन जीवनया सम्भावना खनाच्वनागु दु ।’प्रोफेसर बेनकया कथं थ्व ग्रह पृथ्वीलिसे ज्वःलाःसां यक्व खँय् पृथ्वी स्वयां फरक नं दु । उकिं वय्कःया बिचाः दु, थ्व ग्रहयात पृथ्वलिसे तुलना याना स्वयेबलय् भचा सावधान जुयाः हे यायेमाली । छगू ला थ्व ग्रह पृथ्वी स्वयां थ्यंमथ्यं निदुगं तग्वः ।खगोलविद्तय् धापु कथं थ्व ग्रहया बारे अझं यक्व खँ सिइके ल्यं दनि । झीसं नं आशा याये पृथ्वीं पिनेया जीवन बारे झीसं नं याकनं सिइके फइ ।","September 20, 2019 07:30 AM"
https://nepalbhasatimes.com/27662,मेमेगु,११४० थिंलागा नवमी,जलपरी गौरिका,"कासा ख्यलय् चूलाइगु दक्वं स्वर्ण उथें उथें खः कि भचा भचा पाः ? अझ यक्व हे पाः लाकि ? नकतिनि क्वचाःगु झिंस्वक्वःगु दक्षिण एसियाली कासा (साग) य् नेपाःया कासामितय्सं ५१ गू स्वर्ण पदक त्याकल । न्ह्यसः व हे खः, थुपिं ५१ गू स्वर्ण फुक्कं उथें खः कि मखु ? थुकिया लिसः सकसितं मययेफु, तर खास ख“ छु धाःसा थुपिं दक्वं उतिकं मजू । छुं स्वर्ण ला थज्याःगु नं दु गुकियात कयाः कुत्तुकुलाः न्यन धाःसा म्हाइपुसे जक च्वनी, न्ह्यइपुगु छुं दइमखु । थुपिं फुक्कया दथुइ छुं छुं स्वर्ण धाःसा खास हे दु । छुं स्वर्णया उपलब्धी गज्जब दु, अले ऐतिहासिक नं । गथेकि मिस्तय् झिद्वः मिटर दौडय् सन्तोषी श्रेष्ठं त्याकूगु स्वर्ण । अथवा मिजंतय् म्याराथनय् किरणसिंह बोगटीं हःगु स्वर्ण । अझ धाये बक्सिङय् मीनु गुरुङ व भुपेन्द्र थापां त्याकूगु स्वर्ण । जुडोय् देविका थापा व पुनम श्रेष्ठं त्याकूगु स्वर्ण नं छुं कम मजू । न भारात्तोलनय् सन्जु चौधरी व विकास थापां त्याकूगु स्वर्ण कमजोर खः । उलि जक मखु, फुटबलय् वःगु स्वर्ण नं कम मखु ।                                                         थुपिं सकतां दथुइ नं पौडीपाखे गौरिका सिंहं त्याकूगु प्यंगू स्वर्णया ला छु जक ख“ ल्हाये ? धात्थें धायेगु खःसा ताः ई लिपा तकं आःया सागयात लुमंकेगु दकलय् बांलाःगु छतायां छता त्वह थ्व हे गौरिकाया उपलब्धी जुयाच्वनी । थौंकन्हय् वयात जलपरी धायेगु याना हयेधुंकूगु दु । पुखुलिइ जादुयी प्रदर्शन याइम्हेसित थ्वसिबें बांलाःगु नां मेता दइ नं मखु जुइ । सागया समापन ज्याझ्वलय् वं हे नेपाःया ध्वाँय् ज्वनाः मार्चपास याःगु खः, अले वया लिउलिउ मेपिं नेपाःया कासामित वःगु खः । छुं नं ततःधंगु कासा महोत्सवय् थःगु देसया नेतृत्व यासें थथे ध्वाँय् ब्वयेकाः वने खनीगु धयागु तसकं भाग्यया ख““ खः । गौरिका थ्वपालय् थुकिया पूर्णतः हकदार नं खः । साग क्वचायेवं सकसियां धायेगु नं याना हःगु दु, नेपाःया नम्बर १ कासामि सु खःसा व आः गौरिका हे खः । अझ दकलय् न्ह्यइपुगु ला छु धाःसा आः वइगु छुं संस्करणय् गौरिकां थुलिति हे म्हिताः क्यन धाःसा वयात लिउने लाके फइपिं तकं सुं दइमखु । आखिर गौरिका नकतिनि १७ द“ क्यंम्ह मिसामचा ला खत । थ्वयां न्ह्यः नेपाःया कासाख्यलय् दकलय् सफल कासामि सु खः धालकि उकिया लिसः वइगु खः– बैकुण्ठ मानन्धर, दीपक विष्ट अथवा संगीना बैद्य । विशेषतः दक्षिण एसियाली कासाया आधारय् थथे धायेगु याः । आः थुकी गौरिका नामं न्हूगु छगू नां नं वःगु दु । अझ गौरिकायात छपलाः न्ह्यःने तयाः नां काःसां छुं मपाः । गौरिकाया व्यक्तिगत प्रदर्शनया कारणं पौडीइ नेपाःया ऐतिहासिक प्रदर्शन सम्भव जुल । थुकियात अद्वितीय सफलता धाःसां जिउ । दकलय् तःधंगु प्रदर्शन नेपाःया पौडीख्यःया इतिहासय् आः तक प्राप्त जूगु दकलय् तःधंगु सफलता थ्व हे खः । नेपाःया नामय् प्यंगू स्वर्ण, प्यंगू रजत व प्यंगू हे काँस्य वल । थुकी प्यंगुलिं स्वर्ण ला गौरिकाया हे जुल । अथे ला नेपाःया नामय् थ्वयां न्ह्यः नं पौडीपाखे स्वर्ण मवःगु मखु । सन् १९९९ या च्याक्वःगु दक्षिण एसियाली कासा ये“य् हे जूगु खः । उबलय् नं पौडीपाखें छगू स्वर्ण वःगु खः, मिस्तय् टिम स्पर्धाय् । तर थ्व स्वर्णया उपलब्धीयात ल्वःमंकूसां पाय्छि जुइ । उबलय् टिम स्पर्धाय् न्हाप व लिउ लाःगु टिम डिस–क्वालिफाइ यानाबिइवं नेपाःया भागय् स्वर्ण वःगु खः । उबलय् धात्थें छु जुल धकाः आः ख“ ल्हात धाःसा न्हिलेमालीगु जुइ । थ्व स्वर्ण धाथें हे ल्वःमंकेबहःगु छगू संयोग जक खः । तर गौरिकाया आःया प्रदर्शन धाःसा न्ह्याब्लें गर्व यायेबहगु खः । सन् २०१६ य् भारतय् जूगु १२ क्वःगु सागय् गौरिकां निगू रजत त्याकूगु खः । थ्व नं उबलय्या ल्याखं ऐतिहासिक प्रदर्शन हे खः । आखिर व्यक्तिगत स्पर्धाय् रजत वःगु नं दकलय् न्हापां खः । उबलय्या प्रदर्शनया ल्याखं गौरिका आः नं स्वर्णया हकदार मखु । छाय्धाःसा पौडी अज्याःगु छगू कासा खः, गन टाइमिङ न्ह्याब्लें दकलय् महŒवपूर्ण जुयाच्वनी । अले व हे टाइमिङया ल्याखं सुनां छु त्याकी न्हापा हे धाये फयाच्वनी । तर भारतय् जूगु व साग लिपाया स्वद“य् वं न्ह्यथनेबह जुइक सुधार याःगु दु । थ्व हे कारणं वं प्यंगू स्वर्ण त्याकल । सम्भवतः भाग्यं भचा ग्वाहालि याःगु खःसा अथवा नेपाःया पौडीं आ“ट याःगु खःसा वयागु नामय् अझ छगू स्वर्ण वयेफुगु खः । ‘जि ला नेपाःमि खः’ प्यंगूमध्ये न्हापांगु स्वर्ण त्याकेवं गौरिकां धाःगु थथे हे खः । वया धापू खः, ‘जि ला नेपाःमि खः । जिं त्याकागु स्वर्ण नेपाःया नितिं हे खः ।’ अझ धाये थुकी दुने सुलाच्वंगु ख“ छु धाःसा गौरिकायात गथे यानाः नेपाःया म्ह्याय्मचा मखु धकाः धायेफइ ? गौरिकाया प्यंगू स्वर्णया यात्राया पूरा बाखं थनथाय् लाक हे दु । थ्व हे कारणं यानाः नं वया प्रदर्शन अझ विशेष जुयाबी । गौरिका थन हे बूम्ह खः, तर निद“ दयेवं व व वया परिवार लन्डनय् च्वंवन । गौरिकां पौडी म्हिते सयेकूगु नं अन हे खः । नेपाःया छगू खानदानी परिवारनाप वया स्वापू दु, गुगु परिवार छगू इलय् नेपालय् तसकं प्रभाव दुपिंमध्ये खः । विशेषतः वया मां गरिमा राणा अप्वःसिनं न्यनातःगु नां खः । एसएलसीइ बोर्ड फस्ट वःम्हया ल्याखं वयात लुमंकेगु याः । छगू इलय् वया इहिपा उब्लेया युवराजधिराज दीपेन्द्रनाप जुइत्यंगु दु धकाः नं खुब हे हल्ला जूगु खः । आखिर थ्व हल्ला हे जक जुल, गरिमां चिकित्सक पारस सिंहनाप इहिपा यात । उमि हे न्हापांम्ह मचाः खः, गौरिका । उमिगु परिवार लन्डनय् हे च्वनी । गौरिकां पौडीया अभ्यास नं अन हे याइ । वया सफलताया निंतिं गरिमा व पारसं तःधंगु लगानी याना वयाच्वंगु दु, अझ धाये तःधंगु त्याग हे । झीथाय् च्वनाः गौरिकां म्हितूगु खःसा ला वया आःया प्रदर्शन सम्भव तकं मजू । वया आतकया यात्राय् दक्वं खर्च याना वयाच्वंगु नं वया परिवारं हे खः, छगू कथं धायेगु खःसा गौरिकाय् नेपाःया लगानी मदु धाःसां जिउ । लन्डनय् गौरिकाया थःगु हे व्यक्तिगत प्रशिक्षकनिसें फिजियो तक दु । आः अनुमान यायेछिं थुकिया निंतिं गुलि खर्च जुइ धकाः ? गौरिकाया परिवारं थुकी नुगः धाःसा मस्याकू । उमित नुगलय् स्याइगु छता हे कारण खः, नेपाःया कासाख्यःया असहयोग, अझ धाये पंगः थनेगु ज्या । विशेषतः नेपाल पौडी संघ दुने च्वंपिंसं हे थ्व ज्या यायेगु याः । थः मस्त लिउने लाइ धकाः उमिसं फयांफत्तले गौरिकायात पनेत स्ययाच्वनी, वया परिवारयात दुःख बीत स्वयाच्वनी । उमिसं थुलितकं धायेगु याः, गौरिका ला विदेशी खः, नेपाःया म्ह्याय्मचा मखु । थ्व ला उमिगु आरोप न खः । थुकिया लिसलय् गौरिकां यानाक्यनेगु धयागु बांलाक म्हिता हे खः । वं थ्व पालय् थथे हे याःगु दु । सुनां अनुमान याये फुगु खः धकाः छन्हु सागया पौडीइ नेपाःया कासामिं स्वर्ण त्याकी धकाः ? थुकिया नितिं गौरिकायात सुभाय् बीमाः, बधाई नं बीमाः। आखिर गौरिका नेपाःया मुक्कं कासाख्यःया हे नम्बर १ कासामि जुइधुंकूगु दु ।","December 20, 2019 08:41 AM"
https://nepalbhasatimes.com/29290,मेमेगु,११४० चिल्लाथ्व एकादशी,भिक्षु तपस्सीधम्म व चारुमति स्तुपा,"येँया चाबहीया व्यस्त सतक लिक्कसं छगः ऐतिहासिक चैत्य दु– धन्दो चैत्य (चारुमति स्तुप) । थुकिया थ्याक्क लिउने पश्चिमपाखे छखा स्वतँजाःगु छेँ दु । चिकिचाकूगु छेँया छेरिइ दक्षिणपाखे स्वकाः भगवान बुद्धया मूर्ति तयातःगु दु, मूर्तिया क्वसं प्रार्थना यायेगु थाय् दु, झिम्ह–झिंन्याम्ह ति जक च्वनेछिंगु । थ्वयां च्वय्या तँय् छकू चिकिचाकूगु ज्याकू तयातःगु दु, अले च्वय्या तँय् द्यनेगु क्वथा, कःसिइ छकूचाय् भुतू क्वथा ।                                                         कात्तुकाःगु, चिकूचाकूगु, छब्याचागु थ्व छेँय् च्वनाच्वंगु दु– भिक्षु तपस्सीधम्म महास्थविर, तब्यागु नुगः व तःजिगु आज्जु ज्वनाः । वसपोलया आज्जु छगू ला थः च्वंच्वनागु विहारया न्ह्यःनेसं च्वंगु अशोककालीन ऐतिहासिक धन्दो चैत्यया संरक्षण यायेगु हे जुल, थ्वया लिसें थ्व स्वयां नं तःधंगु आज्जु दु– बुद्ध शिक्षायात चीरस्थायी यायेगु, अले बुद्ध शिक्षाया माध्यमं समाजयात हिलेगु । थुकिया लिसें वसपोलया मेगु छगू लक्ष्य दु, थः च्वंच्वनागु विहारयात तःधं यायेगु, अले बुद्ध शिक्षाया केन्द्र दयेकेगु, चारुमति विहार सम्बन्धी संग्रहालय चायेकेगु । वसपोलया थ्व आज्जु पूवंके उलि अःपुगु ज्या धाःसा मखु, तसकं कठीन । तर वसपोल कठीन संघर्षय् अभ्यस्त, अले दृढ संकल्पित । वसपोलया थ्वहे दृढ संकल्प व कठीन संघर्षया कारणं हे थौं धन्दो चैत्य दुगु थाय् थुलि स्वये जियाच्वंगु दु । छगू इलय् गाडी पार्किंग यायेगु, फोहोर वायेगु, खिच्व फायेगु, म्हितेगु थाय् थें जुयाच्वंगु धन्दो चैत्य थौंकन्हय् राजधानीया हे छगू पवित्र बौद्ध तीर्थस्थलय् हिलेधुंकूगुु दु । थ्व चैत्य सम्राट अशोकया म्ह्याय् चारुमतिं दयेकूगु खः । थज्याःगु ऐतिहासिक चैत्य छगू इलय् बेवास्ता व संरक्षणया अभावं वाय्त्यः–फ्वाय्त्यः जुयाच्वंगु खः । भिक्षु तपस्सीधम्मया आगमन लिपा थ्व थाय्या ‘कायापलट’ जुल । चैत्यया लागा छचाःखेरं पःखालं घेरे यानाः संरक्षण याःगु दुसा बँय् ल्वहँतं सियाः बांलाकेधुंकूगु दु । थन वयाः याउँक च्वनेत थाय्थासय् बेञ्च तयातःगु दु, झंगःपंछितय्त लः त्वनेगु थाय् तयातःगु दु । चखुंबखुंचित नसा नकाः मन याउँकेगु थाय् जुयाच्वंगु दु, चैत्य छचाःलिं चाःहिलाः बुद्धया बन्दना यायेगु धार्मिक स्थल जूगु दु ।   धन्दो चैत्य, चारुमति विहारयात थुकथं संरक्षण यायेत वसपोलं यक्व मेहनत व संघर्ष यानाबिज्याःगु दु । खय्त ला वसपोल बुद्धशासनय् थ्यंगु नं छगू कथं संघर्ष हे यानाः खः । मचाबलय् निसें बुद्ध धर्मय् नुगः क्वसाःसां वसपोलयात मचाबलय् प्रबज्जित जुइत तकं परिवारलिसे संघर्ष यायेमाल । प्रबज्जित जुयाः श्रामणेर जुयाच्वनेत संघर्ष यायेमाल, श्रामणेर जुइधुंकाः बौद्ध शिक्षा अध्ययन यायेत संघर्ष यायेमाल, अले बौद्ध शिक्षा कया वयेधुंकाः थः च्वनेगु बिहार दयेकेत नं संघर्ष हे याये माल । आः थुकियात चकंकेगु लागिं नं संघर्ष याना हे बिज्यानाच्वंगु दनि । वसपोल प्रवज्जित जुसांनिसें भिक्षु जुयाबिज्याःबलय् तकया ई छगू संघर्षया बाखं हे धाःसां जिउ । वसपोलया जन्म येँया दक्षिण भेग बलम्बुइ जूगु खः– अबु न्हुछेलाल श्रेष्ठ व मां सन्तुमायाया कोखं वि.सं. २०२७ सालय् । वसपोलया नां बाबुकाजी श्रेष्ठ धकाः तल । गरिब किसान परिवारय् बूम्ह वसपोलं स्वंगूगु तगिं तक थःगु छेँ लिक्क लाःगु स्कुलय् आखः ब्वनाबिज्यात । स्वंगू तगिं लिपा अबु न्हुछेलालं वसपोलयात थक्वा (थानकोट)य् च्वंगु मंगलोदय माविइ भर्ना यानाबिल । थ्व स्कुल छेँनं भचा तापाक लाः । स्कुल वनेबलय् बलम्बुया लँय्सं तुं प्रणिधिपूर्ण महाविहार लाः । स्कुलय् वनेगु इलय् लँय्सं लाःगु थ्व महाविहारय् चीवर पुनाः च्वनाच्वनीपिं मनूत खनाः उपिं सु जुइ धयागु सीकेगु उत्सुक जुल । वसपोलया अबुं अन च्वनीपिं भिक्षु भिक्षुणीपिं जूगु खँ लिसें राणाकालय् देश निकाला याःपिं न्याम्ह भिक्षुपिंत थःपिंसं आश्रय बियागु खँ कन । भिक्षुपिनिगु खँ न्यनेधुंकाः वसपोल नं महाविहारय् वनेगु सुरु जुल । अन करुणा गुरुमां, श्रावस्ती गुरुमामं बाखं कनाबिज्याइगु । बाखं न्यँन्यं वसपोलया नं बुद्ध धर्मय् नुगः क्वसाल । प्राणी हिंसा यायेमजिउ धयागु बाखं न्यना वयाच्वंम्ह वसपोलयात बलम्बुया महालक्ष्मी द्यःयाथाय् जात्राया इलय्, मोहनिबलय् म्येय् हयाः स्याइगु, हिं छ्वाकीगु खनाः तसकं नुगः क्वतुनीगु । महाविहारय् वनाः प्राणी हिंसा यायेमजिउ धयागु न्यना वयाच्वंम्ह वसपोलया मचा नुगलय् प्राणी स्यानाः नं गथे धर्म जुइ धयागु खँ वन । अले अहिंसाया शिक्षा बीगु बुद्ध धर्मप्रतिया लगाव झन् झन् क्वातुया वन । उबलय् परियत्ति शिक्षा ब्वनेगु धयागु गणबहाःया गणमहाविहारय् जक दुगु जुयाच्वन । वसपोलयात अबु न्हुछेमानं परियत्ति ब्वं मवनेत यक्व गन, तर वसपोल थः गुदँ दुबलय् हे बलम्बुंनिसें गणबहाः तक न्हियान्हिथं न्यासि वनाः परियत्ति शिक्षा कयाबिज्यात । परियत्ति शिक्षा कायेगु झ्वलय् वसपोलया अचेतन मन झन् झन् चालावन, अले झन् झन् बुद्ध धर्मप्रति लगाव दयावन । थ्वहे इलय् थाइल्यान्डं वःपिं न्याम्ह भिक्षुपिं मध्ये स्वम्ह बलम्बुया प्रणिधिपूर्ण महाविहारय् च्वंबिज्यात । अन वसपोलया थाइ भिक्षुपिंलिसे संगत जुल । उबलय् थाइ भिक्षुपिंसं प्रणिधिपूर्ण महाविहारय् झिम्ह मस्तय्त अस्थायी श्रामणेर यायेगु धकाः उपासक उपासिकापिंत थः मस्तय्त विहार छ्वया हयेत इनाप यात । तर सुं नं मांअबु थः मस्तय्त श्रामणेर दयेके तयार मजुल । वसपोल धाःसा थः पासा हिराबहादुर महर्जनलिसे प्रबज्जित जुइत तयार जुयाबिज्यात । तर वसपोलया अबुजु माने मजू, मामं धाःसा छुं मधाः । अबु माने मजूगुलिं मचाम्ह बाबुकाजीं न्हियान्हिथं ख्वयाः अबुयात पीरे यानाच्वन । अन्तय् अबुम्हेसिया नुगः नाल, व वसपोलयात अस्थायी श्रामणेर दयेकेत तयार जुल । प्रबज्जित जुयाः श्रामणेर जुइवं वसपोलया नां तपस्सु जुलसा हिराबहादुरया नां भल्लुक जुल । मचाम्ह बाबुकाजीयात श्रामणेर जुइधुंकाः छु यायेमाः धयागु नं बांलाक मसिउ । श्रामणेर जीवन सुरु जुइवं कठीन नियमय् च्वनेमाल । नये–त्वने, द्यनेगु, पुनेगुया फुक्कया नियम दु । बुद्धधर्मय् क्वातुगु लगाव दयेधुंकूम्ह मचाम्ह बाबुकाजीयात थज्याःगु कठीन नियमं छुं यायेमफुत । वसपोलं याउँक हे थज्याःगु जीवनयात स्वीकार यानाबिज्यात । वसपोलपिं निम्हं थाई गुरुपिनि संरक्षणय् च्वनाबिज्यात । तर थाइ भिक्षुपिं नेपाः वःगु स्वला दुबलय् समस्या पिहां वल । तत्कालीन श्री ५ या सरकारं भिसा म्याद थप यानामिउबलय् थाइ भिक्षुपिं लिहां वनेमाःगु जुल । उबलय् नेपालय् बुद्ध शिक्षा कायेगु छुं कथंया औपचारिक थाय् नं मदु । अथे जूबलय् थाई भिक्षुपिंसं वसपोलपिनि भविष्यया चिन्ता यानाः चीवर त्वःतेत सुझाव बिल । तर वसपोलपिं चीबर त्वःते माने जुयामदी । थाइ भिक्षुपिं लिहांबिज्याये धुंकाः वसपोलपिं दछि तक बिना गुरु हे श्रामणेर जुयाः च्वनाबिज्यात । दछि लिपा कुपण्डोलय् च्वंगु विहारय् भिक्षु सुशोभनया शरणय् वसपोलपिं थ्यन । स्वला लिपा वसपोल हाकनं प्रणिधिपूर्ण महाविहारय् हे थ्यन । लिपा भल्लुक नं प्रणिधिपूर्ण महाविहारय् हे लिहांबिज्यात । बलम्बुया महाविहारय् निम्ह श्रामणेर मस्त गुरु मदयेक च्वनाच्वंगु खँ भिक्षु सुदर्शन भन्तें सिइकाबिज्यात । वसपोलं नं निम्हं श्रामणेरपिंत चीवर त्वःतकाः गृहस्थ जीवनय् लित छ्वयेगु बिचाः यानाबिज्यात । वि.सं. २०४१ सालया चैत महिनापाखें प्रणिधिपूर्ण महाविहारय् परित्राण पाठ जुइगु जुल । थ्व हे इलय् वसपोलपिं निम्हेसितं चीवर परित्याग याकाः गृहस्थ जीवन लितछ्वयेगु सकसिनं सल्लाह जुल । थ्व खँ सिइवं श्रामणेर तपस्सुया न्ह्यः छखे लात । अले वसपोल परित्राण जुइ स्वन्हु न्ह्यः हे बलम्बुइ बिसिउँ वनाः बनेपाय् च्वंगु सुदर्शन विहारय् भिक्षु बोधिसेनयाथाय् शरण काःबिज्यात । थ्व हे इलय् श्रीलंकाया भिक्षुपिं नेपालय् धर्मदेशनाया निंतिं बिज्यात । श्रीलंकाया भिक्षुपिं बिज्याःगु सिइवं वसपोलयात नं श्रीलंका वनाः बौद्ध शिक्षा अध्ययन याःवनेगु बिचाः वल । अले भिक्षु बोधिसेनयाके बिदा कयाः बनेपां येँय् बिज्यात । येँय् वयाः धल्कोया संघाराम विहारय् भिक्षु अनिरुद्र लिसे च्वनाबिज्यात । भिक्षु अनिरुद्रं श्रामणेर तपस्सुया श्रीलंका वनाः शिक्षा कायेगु तीव्र इच्छा दुगु बांलाक हे वाःचायेकाबिज्यात । अले भिक्षु मैत्रीलिसे सल्लाह यानाः श्रीलंकां बिज्याःम्ह भिक्षु धम्मावासलिसे श्रामणेर तपस्सुयात बौद्धि शिक्षा कायेत श्रीलंका छ्वयेगु तयारी यानाबिज्यात । भिक्षु धम्मावास नं तपस्सुया फुक्कं जिम्मा कयाः श्रीलंका यंकेत तयार जुयाबिज्यात । झिंप्यदँ जक दुबलय् सन् १९८४ इ वसपोल अध्ययनया निंतिं श्रीलंका बिज्यात । श्रीलंकाय् थ्यंकाः वसपोलश्री धर्मपालाराम विहारय् च्वनाः अध्ययन यानाबिज्यात । थनं हे वसपोलं बौद्ध दर्शनया प्रमाणपत्र तह लिसें अंग्रेजीइ डिप्लोमा यानाबिज्यात । थन अध्ययन यानाबिज्याना च्वंबलय् हे भिक्षु धम्मावासं श्रामणेर तपस्सुया नां तपस्सीधम्म धकाः छुनाबिज्यात । अध्ययन क्वचायेकाः वसपोलया नेपालय् हे वयाः बुद्ध शिक्षाया प्रचार यायेगु, नेपालय् हे समाजसेवा यायेगु इच्छा जुल । अले वसपोल थःगु गुरु धम्मावासयाके विदा कयाः नेपाः बिज्यात । नेपाः बिज्यानाः छुं ई संघाराम महाविहारय् हे च्वना बिज्यात । थन च्वनाच्वंबलय् वसपोलयात श्रीलंकाय् थः गुरुपिंसं नेपालय् च्वंगु चारुमतिं दयेकाथकूगु चारुमति स्तुपया नां तःक्वः तक्वः हे कयाः उकिया संरक्षण यायेमाः धयाहःगु लुमनाच्वनीगु । अथे जूबलय् छुन्ह वसपोल चारुमति विहार मालेत चाबही थ्यंकः बिज्यात । चाबहीया चारुमति स्तुप न्ह्यःने थ्यंबलय् धाथें थः गुरुपिंसं धयाहःगु स्तुप थ्वहे खः धयागु हे विश्वास यायेमफुत । सम्राट अशोकया म्ह्याय् चारुमतिं दयेका थकूगु अज्याःगु ऐतिहासिक चैत्य दुगु थाय् फोहरं जायाच्वंगु, चैत्य जीर्ण जुयाच्वंगु खन । वसपोल थन चाःहिलाः स्वयाबिज्यानाच्वंगु हे इलय् छम्ह स्थानीय मनुखं वसपोलयात गनं बिज्यानागु धकाः न्यन । वसपोलं उम्ह मनूयाके थन भन्तेपिं च्वनीगु विहार गनं दु ला धकाः न्यन । तर अन भन्तेपिं च्वनीगु विहार गनं मदु । उम्ह मनुखं वसपोलयात लिक्कसं च्वंगु सुवर्णपुर महाविहार (चाबही) दुगु खँ कन । चाबहिली न्हापा कुटु बही व मय्जु बही यानाः निगू बही दुगु जुयाच्वन । मय्जुबही न्हना वनेधुंकल । कुटुबहिली धाःसा बज्रयानी शाक्य वज्राचार्यपिंसं संरक्षण यानाः पुजाआजा याना वयाच्वंगु जुयाच्वन । वसपोलं थः वर्षावास च्वनेत चारुमति विहार धाःथाय् वयागु, तर मखुथाय् लात थें च्वं धयादिल । स्थानीयपिंसं चारुमति विहार धयागु मदु व चारुमतिं दयेकूगु स्तुप धाःसा चाबहिली च्वंगु हे जूगु खँ कन । अथे जूबलय् वसपोलं थः वर्षावास च्वनेत थनपाखे हे छकू थाय् दःसा जिउ धयाबिज्यात । चाबहीया गुथियारपिंसं छवाः लिपा खबर याये धाल । उबलय् चाबहीया गुथियारपिंसं अनया द्यः छेँय् छकू छकू क्वथा कयातःगु जुयाच्वन । गुथियारपिं मध्ये हिराबहादुर शाक्यं वसपोलयात थःगु क्वथा बीत सहमति प्वंकादिल । तर उगु क्वथा धाःसा तसकं चिकू, छम्ह जक च्वने छिंगु । च्वनेगु छेँ चःबि, लः तकं मदु । अथे जूसां वसपोल अन हे वर्षावास च्वनाबिज्यात । वर्षावास च्वनेगु झ्वलय् वसपोलं थुगु थाय्या बारे अध्ययन नं यानाबिज्यात । अध्ययनपाखें चारुमतिं दयेकाथकूगु चैत्य थ्व हे जूगु धयागु सीदत । धन्दो चैत्य धकाः ‘धर्माशोक’या नां क्वकायाः धाइगु जुयाच्वन । सम्राट अशोकयात धर्माशोक नं धाइगु खः । ‘धर्माशोक’या नामं धन्दो चैत्य जूवंगु खः, अले चारुमतिं दयेका थकूगुलिं थुकियात चारुमति स्तुप नं धाइगु खः । थन चैत्य दयेकाः चारुमति मेपिं न्यासःम्ह मिस्तलिसें थः हे नं भिक्षुणी जुयावंगु खः । चारुमति स्तुप थ्व हे खः धयागु पक्का जुइवं वसपोलं थन हे च्वनाः बुद्ध शिक्षाया प्रचार यायेगु, चारुमति स्तुपया संरक्षण यायेगु ताः तयाबिज्यात । वसपोल चाबहीया हे छकू क्वथाय् च्वनाः बाखं कनेगु, बुद्ध पुजा यायेगु ज्या न्ह्याकादिल । थन च्वँच्वं हे वसपोलं धन्दो चैत्यया थाय् सरसफाइ यायेगु ज्या न्ह्याकादिल । उबलय् थन च्वंपिंसं बुद्ध शिक्षा, भिक्षुपिं धयागु हे बांलाक मसिउगु जुयाच्वन । चीबर पुनातइम्ह वसपोलयात त्वाल्ल त्वाल्ल स्वयाच्वनीगु । उबलय् वसपोलं चैत्यया लिउने छगू फल्चा खंकादिल । थ्व फल्चाया च्वय् कुटुबहीया हे गुथियारपिंसं गणेद्यः, आगंद्यः तयातःगु जुयाच्वन । चाबहिली च्वनाबिज्याःगु इलय् वसपोलया बुद्ध धर्मप्रति श्रद्धा, धन्दो चैत्यया संरक्षण निंतिं न्ह्याकूगु पलाःया कारणं गुथियारतय्सं वसपोलयात बांलाक हे म्हसिइ धुंकूगु जुयाच्वन । अथे जूबलय् गुथियारतय्सं वसपोलयात भन्ते थन च्वना बिज्यायेगु खःसा फल्चा त्वःताबीगु खँ धाल । तर थ्व फल्चा नं द्यः तयेगु निंतिं मेपिंसं ढलान यानाः दयेकातःगु जुयाच्वन । अथे जूबलय् न्हापा थ्व फल्चा दयेकातःपिं व गुथियारतय् सहमति कयाः वसपोलं फल्चा स्यंकाः २०५५ सालपाखे थ्व हे चिकीचाकूगु थासय् चारुमति बुद्ध विहारया स्थापना यानाबिज्यात । अले चारुमति बुद्धिष्ट मिशन नेपाल नांगु छगू संस्था गठन यानाः उगु हे संस्था अन्तर्गत थ्व विहार संचालन यायेगु यानाबिज्यात । थन च्वनाः वसपोलं चारुमति स्तुपया संरक्षणया ज्या नं न्ह्याकादिल । उबलय् थ्व चैत्य चारुमतिं दयेकूगु धयागु खः कि मखु धयागु हे विवाद दुगु जुयाच्वन । स्थानीयपिंसं अशोक चैत्य, धन्दो चैत्य, बज्रधातु चैत्य, भगवान स्थान धाइगु थ्व चैत्ययात गुलिसिनं चारुमतिं दयेकूगु मखु धकाः चारुमति स्तुप धायेत अस्वीकार यानाच्वन । अथे जूबलय् वसपोलं थ्व चैत्य चारुमतिं हे दयेकूगु खः धयागु प्रमाण मालेगु ज्या यानादिल, अले यक्व संघर्ष लिपा थ्व थाय्यात चारुमति चैत्य धायेत स्थानीयतय्त मानय् यायेत सफल जुल । थ्व हे झ्वलय् वि.सं. २०५९ सालय् चैत्यया त्रयोदश भुवन हे चर्के जुया वल । थुकियात जीर्णोद्धार यायेमाःगु जुल । अले वसपोलया हे सक्रियताय् नरोत्तम वैद्यया अध्यक्षताय् चैत्य पुनःनिर्माणया ज्या न्ह्यात । चैत्य पुनर्निर्माण यायेगु झ्वलय् २०६० सालय् छपा पुरातात्विक महत्वं जाःगु अप्पा लुयावल । थ्व अप्पाय् ब्राम्ही लिपिं ‘चारुवति थुप’ धकाः च्वयातःगु जुयाच्वन । सम्राट अशोकया पालय् ब्राम्ही लिपि हे चलनय् दुगु खः । लुम्बिनीया अशोक स्तम्भय् नं ब्राम्ही लिपिं हे च्वयातःगु खः । ब्राम्ही लिपिं ‘चारुवति थुप’ धकाः च्वयातःगु हे लुयावयेवं थ्व चैत्य चारुमतिं दयेकाथकूगु धयागु हे पक्का जुल । भिक्षु तपस्सीधम्मया कुतः, मेहनत व संघर्ष छगू ऐतिहासिक सम्पदां थःगु म्हसीका कायम यायेत ताःलातसा थुकिया संरक्षणया ज्या नं बांलाक हे न्ह्यात । बुद्ध धर्मयात स्वता कथं माने यायेगु याना वयाच्वंगु दु । छगू ध्यान भावनाय् च्वनेगु, मेगु पुजा पाठ यायेगु, अले मेगु बहुजन हिताय बहुजन सुखायया भावनां सामाजिक ज्या यानाः बुद्ध धर्मया प्रचार प्रसार यायेगु । भगवान बुद्धं नं भन्तेपिंत छथाय् जक च्वनेगु मखु, गांगामय् वनाः सेवा यानाः धर्म प्रचार यायेत धयाबिज्याःगु दु । भिक्षु तपस्सीधम्म थथे हे बहुजन हिताय, बहुजन सुखायया भावनां बुद्ध शिक्षाया प्रचार यानाबिज्याइम्ह खः । वसपोलया छगू आज्जु समाजसेवाया माध्यमं बुद्ध शिक्षाया प्रचार यायेगु, समाजयात बुद्ध शासन कायम यायेगु नं खः । थ्व ज्याय् धाःसा वसपोलयात देश विदेशया उपासक, उपासिका, धर्मय् नुगः क्वसाःपिं यक्वसिया ग्वाहालि दयाच्वंगु दु । वसपोलं नीस्वनाबिज्याःगु चारुमति बुद्धिष्ट मिसन नेपालपाखें वसपोलपिसं गांगामय् वनाः सेवाया ज्या याना च्वनाबिज्याःगु दु । विशेषतः २०७२ सालय् भुखाय् ब्वःबलय् थ्व मिसनपाखें यक्वथाय् हे ग्वाहालिया ज्या यात । थ्व झ्वलय् रसुवा, हेटौडौं, दोलखा, धादिङ्ग, बाह्रबिसे, चौतारा थेंज्याःगु थाय्या गामय् वनाः स्कुल दयेकेगु, स्कुलया मस्तय्त कापीकलम बीगु, बेञ्च डेस्क दयेका बीगु, स्वास्थ्य शिविर न्ह्याकेगु ज्या यात । भुखाय् ब्वःगु इलय् जक वसपोलया नेतृत्वय् देश विदेशपाखें वःगु निगू करोड बराबरया ग्वाहालि थीथी गामय् वनाः लःल्हायेगु ज्या जूगु खः । बुद्धशासनयात चिरस्थायी यायेगु निंतिं वसपोलपाखें थीथी गतिविधि नं याना बिज्यानाच्वंगु दु । थ्वहे झ्वलय् छुं न्हि न्ह्यव जक धन्दो चैत्य परिसरय् थीथी देशया भिक्षु भिक्षुणीपिं ब्वनाः स्वनिगलय् हे न्हापांखुसी अन्तर्राष्ट्रिय त्रिपिटक वाचन ज्याझ्वः यानाबिज्याःगु खः । अथेहे वसपोल आः याकनं हे चारुमतियात कयाः अन्तर्राष्ट्रिय सम्मेलन यायेगु तयारी याना च्वनाबिज्याःगु दु । चारुमति स्तुपाया संरक्षण, बुद्ध शिक्षाया प्रचारया ज्या ला निरन्तर न्ह्याना हे च्वंगु दु । आः वसपोल थःगु छगू मेगु आज्जु पूवंकेगु पाखे न्ह्याना बिज्यानाच्वंगु दु । व खः चारुमति बुद्ध विहारयात तःधं यायेगु, अले थुकियात बौद्ध शिक्षा केन्द्रकथं विकास यायेगु, चारुमतिया संग्रहालय दयेकेगु । थुकिया निंतिं वसपोलं न्हापा लिपा थें सकल उपासक उपासिका, धर्मदातापिंत ग्वाहालि यायेत इनाप यानाबिज्यानाच्वंगु दु । बिहारयात तःधं यायेगु निंतिं विहार लिक्कसं च्वंगु छकू चिकूगु जग्गा नं न्यानाबिज्यायेधुंकूगु दु । आः मेगु नं जग्गा न्यायेमाःगु आवश्यक दुगु खँ वसपोलं धयाबिज्याःगु दु । थुकिया निंतिं सकसियां ग्वाहालि दइगु भलसा वसपोलया दु । वसपोलं धयाबिज्याइ, ‘बुद्ध शासनयात च्वन्ह्याकेगु निंतिं थन नं छगू बौद्ध शिक्षा केन्द्र दयेकेगु तसकं आवश्यक खः । थुकिया निंतिं ग्वाहालि यायेगु बुद्ध धर्मय् लगय् जुयाच्वंपिनि कर्तव्य नं खः ।","March 06, 2020 05:44 AM"
https://nepalbhasatimes.com/15310,मेमेगु,  ,लखं गथे जुयाः मि सीगु ?,"सकसिनं सिउगु हे खँ खः कि मि स्याये मालकि मिइ लः लुनाबिइ अथवा अखं छ्वाकाबिइ । गनं छेँ मिं नल धाःसा दमकलं लखं छ्वाकाः हे मि स्याइगु खः । दमकल मदुथाय् मिं नल धाःसा मनूतय्सं घलं, बाल्टिनं हे लः लुनाः मि स्यायेगु कुतः याइ । अथे लः लुना बिइवं मि गथे जुयाः सीगु जुइगु हला ?                                                         लखं मि गुकथं स्याइ धयागु खँ थुइके न्ह्यः थ्व खँ नि थुइकेमाः कि मि च्याइगु हे गथे जुयाः ? मि च्यायेत स्वंगू शर्त पूवनेमाः गुुगु थुकथं दु – १) गंगु च्याइगु वस्तु गथे कि सिँ, कोइला, भ्वं आदि दइगु २) मियात च्यानावयेत अक्सिजन ग्याँस दयाच्वनीगु ३) क्वाःजः अर्थात गर्मी दयाच्वनीगु । क्वाः जलं यानाः हे च्याइगु वस्तु थःगु ज्वलनांक (Ignition Point) तक थ्यनीगु खः । न्ह्यागु वस्तु नं छगू निश्चित तापमानय् थ्यनकि च्याना हे वइ । थ्व हे तापमनयात वस्तुया ज्वलनांक धकाः धाइगु खः । गब्ले वस्तुया तापमान ज्वलनांकय् थ्यनी, अब्लें व वस्तु च्याना वइ, अले व वायुमण्डलय् दुगु अक्सिजनया ग्वाहालिं च्यानां तुं च्वनी । मि स्यायेगु खःसा अक्सिजनयात इंधन तक वने मफयेक पना बिइमाः । छाय्कि छुं नं वस्तु अक्सिजन मदयेकं च्याये फइ हे मखु । अले मेगु खँ इंधनया तापमानयात गुगुं नं उपाय छ्यलाः कम यानाबिल धाःसां नं मि च्यानावने फइमखु । मिइ लः लुनाबिइबलय् इंधनया तापमानय् वयागु ज्वलनाकं कुहां वइ । छाय्कि लखं लःया गर्मी त्वनाकाइ । थ्व हे कारण खः कि मि लः लुनाबिलकि मि सिनावनी । लःयात तच्वःगु धारया रुपय् लुनाबिलकि ला मि झन हे याकन सी । तर लुमंके माःगु छता थ्व खः कि छगू विशेष कथं च्याइगु मियात लखं नं स्याये फइमखु । दसुया निंतिं पेट्रोल अथवा ग्रीज च्यात धाःसा लखं स्याये फइमखु । छ्याकि थ्व पदार्थ लः स्वयां हलुका जुइ । लः लुनाबिलकि थ्व लःया द्यःने द्यःने ल्यहेँ ल्यहेँ पुयावइ । अले च्यानाः तुं च्वनी । थज्याःगु मि स्यायेत मेगु हे कथंयागु मि स्यायेगु (Fire– extiguishers) छ्यली ।  # आलोक","December 08, 2018 02:55 AM"
https://nepalbhasatimes.com/17540,मेमेगु,  ,लखं गथे जुयाः मि सीगु ?,"सकसिनं सिउगु हे खँ खः कि मि स्याये मालकि मिइ लः लुनाबिइ अथवा अखं छ्वाकाबिइ । गनं छेँ मिं नल धाःसा दमकलं लखं छ्वाकाः हे मि स्याइगु खः । दमकल मदुथाय् मिं नल धाःसा मनूतय्सं घलं, बाल्टिनं हे लः लुनाः मि स्यायेगु कुतः याइ । अथे लः लुना बिइवं मि गथे जुयाः सीगु जुइगु हला ?                                                         लखं मि गुकथं स्याइ धयागु खँ थुइके न्ह्यः थ्व खँ नि थुइकेमाः कि मि च्याइगु हे गथे जुयाः ? मि च्यायेत स्वंगू शर्त पूवनेमाः गुुगु थुकथं दु – १) गंगु च्याइगु वस्तु गथे कि सिँ, कोइला, भ्वं आदि दइगु २) मियात च्यानावयेत अक्सिजन ग्याँस दयाच्वनीगु ३) क्वाःजः अर्थात गर्मी दयाच्वनीगु । क्वाः जलं यानाः हे च्याइगु वस्तु थःगु ज्वलनांक (Ignition Point) तक थ्यनीगु खः । न्ह्यागु वस्तु नं छगू निश्चित तापमानय् थ्यनकि च्याना हे वइ । थ्व हे तापमनयात वस्तुया ज्वलनांक धकाः धाइगु खः । गब्ले वस्तुया तापमान ज्वलनांकय् थ्यनी, अब्लें व वस्तु च्याना वइ, अले व वायुमण्डलय् दुगु अक्सिजनया ग्वाहालिं च्यानां तुं च्वनी । मि स्यायेगु खःसा अक्सिजनयात इंधन तक वने मफयेक पना बिइमाः । छाय्कि छुं नं वस्तु अक्सिजन मदयेकं च्याये फइ हे मखु । अले मेगु खँ इंधनया तापमानयात गुगुं नं उपाय छ्यलाः कम यानाबिल धाःसां नं मि च्यानावने फइमखु । मिइ लः लुनाबिइबलय् इंधनया तापमानय् वयागु ज्वलनाकं कुहां वइ । छाय्कि लखं लःया गर्मी त्वनाकाइ । थ्व हे कारण खः कि मि लः लुनाबिलकि मि सिनावनी । लःयात तच्वःगु धारया रुपय् लुनाबिलकि ला मि झन हे याकन सी । तर लुमंके माःगु छता थ्व खः कि छगू विशेष कथं च्याइगु मियात लखं नं स्याये फइमखु । दसुया निंतिं पेट्रोल अथवा ग्रीज च्यात धाःसा लखं स्याये फइमखु । छ्याकि थ्व पदार्थ लः स्वयां हलुका जुइ । लः लुनाबिलकि थ्व लःया द्यःने द्यःने ल्यहेँ ल्यहेँ पुयावइ । अले च्यानाः तुं च्वनी । थज्याःगु मि स्यायेत मेगु हे कथंयागु मि स्यायेगु (Fire– extiguishers) छ्यली ।  # आलोक","February 09, 2019 02:45 AM"
https://nepalbhasatimes.com/18669,मेमेगु,  ,अन्तरिक्ष पर्यटनय् न्हापांगु पलाः,"अन्तरिक्षय् चाःहिउ वनेत पियाच्वंपिं सर्वसाधारणं आः याकनं हे चाःहिउ वनेखनीगु सम्भावना ब्वलंगु दु । अन्तरिक्षय् चाःहिइके यंकेगु निंतिं ज्या यानाच्वंगु ‘स्पेस एक्स’ नांयागु कम्पनीं नकतिनि हे जक छगः रकेटया सफल परीक्षण याःगु दु । ‘स्पेस एक्सं’ अमेरिकाया फ्लोरिडाय् च्वंगु केनेडी स्पेस सेन्टरं थुगु रकेट परीक्षण याःगु खः ।                                                         थ्व रकेट मनूतय्त अन्तरिक्षय् चाःहिके यंकेगु ताः तयाः तयार यानाच्वंगु खः ।‘स्पेस एक्सं’ परीक्षणया निंतिं फाल्कन ९ रकेटय् तयाः ड्रागन क्रू क्याप्सुल प्रक्षेपण याःगु खः । अन्तरिक्षय् पर्यटक यंकीबलय् थ्व ड्रागन क्रू क्याप्सुलय् यात्रीयात तयाः छ्वइगु खः । थ्व ड्रागन क्रू लञ्च याःगुया ११ मिनेट लिपा रकेटपाखें अलग जुयाः स्पेस स्टेशनपाखे न्ह्याः वनेवं परीक्षण सफल जूगु जानकारी बिउगु खः । थ्व ड्रागन क्रू अन्तर्राष्ट्रिय अन्तरिक्ष स्टेशनय् न्यान्हुतक च्वनाः थौैं पृथ्वीइ लिहां वयेत्यंगु दु ।परीक्षणया इलय् सुं मनूयात धाःसा रकेटय् तयाः मछ्वः, थुकी मनूया डमी जक तयाछ्वःगु खः । रकेटया सम्पूर्ण परीक्षण सफल जुल धाःसा अमेरिकाया अन्तरिक्ष केन्द्रं स्वीकृति बीगु जुइ । केन्द्रया स्वीकृति वल धाःसा अन्तरिक्षय् यात्रुतय्त यंकेगु निंतिं लँ चाली । कम्पनीया संस्थापक एलन मस्कं अन्तरिक्षय् व्यावसायिक पर्यटन न्ह्याकेगु लँय् थ्व न्हापांगु पलाः जूगु खँ धाःगु दु । परीक्षणया निंतिं ब्वयेकूगु रकेटय् छगू सेन्सर तयाछ्वःगु खः, गुकिं थ्व रकेटय् च्वनावनीम्ह मनुखं गज्याःगु परिस्थितिया सामना यायेमाली धयागु सीकेफइ । रकेटय् तयाछ्वःम्ह कृतिम अन्तरिक्ष यात्रीयात ‘रिपली’ नां बिउगु दु । ‘रिपली’ अन्तरिक्ष सम्बन्धी हलिउड फिल्म एलियनया छम्ह पात्र खः ।एलन मस्कं अन्तरिक्षय् पर्यटकत यंकेगु ताःतया ‘स्पेस एक्स’ कम्पनी चायेकूगु खः । रकेट प्रक्षेपण यायेधुंकाः एलनं पत्रकार सम्मेलनय् धाःगु दु ‘रकेट प्रक्षेपण याःगु ई जिगु निंतिं तसकं तनावया ई जुल । जि भावनात्मक रुपं भचा तनावय् वल । सन् २००२ निसें थन तक वयेत झिंन्हय्दँ बीधुंकूगु दु ।’मस्कं अन्तरिक्ष पर्यटनया निंतिं अमेरिकी अन्तरिक्ष केन्द्र नासा नं सकारात्मक दुगु खँ धासें आः रकेटया पूवंक परीक्षण लिपा अन्तरिक्षय् वनेत ध्यबा पुलेफुपिं पर्यटकत मालेगु खँ धाःगु दु ।","March 08, 2019 08:30 AM"
https://nepalbhasatimes.com/17829,मेमेगु,  ,वइला छथाय् ?,"फेसबुक, इन्स्टाग्राम, ह्वाट्स ऐप व म्यासेन्जरया म्यासेज सेवायात छथाय् हयेगु तयारी सुरु जूगु दु । सामाजिक सञ्जालय् तसकं लोकंह्वानाच्वंगु थुपिं एपतय् छथाय् हयेगु धाःसां थुपिं बिस्कं बिस्कं हे एप जुयाच्वनी, तर छगू एपं मेगु एपय् म्यासेज छ्वयेगु कथं प्लेटफर्म दयेकेगु निंतिं तयारी सुरु जूगु खः ।                                                         फेसबुकं थ्व ज्या यायेत ताः ई काइतिनि धाःसां ज्या धाःसा न्ह्याकेधुंकूगु दु । थ्व योजनाय् फेसबुकया संस्थापक मार्क जुकरबर्गं विशेष ध्यान बियाच्वंगु खँ धाःगु दु । फेसबुकया थ्व योजना सफल जुल धाःसा फेसबुकय् हे च्वनाः मेम्हेसित ह्वाट्स एप वा इन्स्टाग्रामय् म्यासेज छ्वयेफइ । थौंकन्हय् धाःसा थ्व सम्भव मदु, छाय्धाःसां थ्व स्वंगुलिं ऐपं बिस्कं बिस्कं हे ज्या याइ, अले थुमिगु साझा प्लेटफर्म मदुनि । फेसबुकया थ्व योजना सफल जुल धाःसा फेसबुकय् हे च्वनाः मेम्हेसित ह्वाट्स एप वा इन्स्टाग्रामय् म्यासेज छ्वयेफइ न्यूयोर्क टाइम्सं पितबिउगु खबर कथं सन् २०२० तकया दुने थ्व स्वंगुलिं एप थःथवय् स्वायेगु ज्या जुइफु । न्यूयोर्क टाइम्सं हे दकलय् न्हापां थुपिं सामाजिक सञ्जालतय् साझा प्लेटफर्म दयेकेगु निंतिं ज्या सुरु जूगु खबर बिउगु खः । थथे साझा प्लेटफर्म तयार यायेफत धाःसा अप्वः मनूत थुपिं हे सञ्जालय् झुमे जुयाच्वनी, अप्वः ई थुपिं हे ऐपय् छ्याइगु जुइ । थ्व हे कारणं जुकरबर्ग थ्व प्लेटफर्म याकनं दयेकेत हथाय् चायाच्वंगु खः ।थ्व प्लेटफर्म दयेकेफत धाःसा कम्पनीया प्रयोगकर्तात नं अप्वइगु व गुगल व एप्पलेया म्यासेज सेवाया लिसे टक्कर कायेगु निंतिं फेसबुकयात बल्लाःगु तिबः दइगु अनुमान जुयाच्वंगु दु । फेसबुकं छगू वक्तव्य जारी यासें थःपिनगु म्यासेज सेवायात बांलाकेगु निंतिं बिस्कं बिस्कं प्लेटफर्मय् थः पासापिं लिसे स्वापू तयाच्वने फयेकेगु निंतिं कुतः यानाच्वनागु खँ धाःगु दु । जुकरबर्गया थ्व योजनां फेसबुक कम्पनी दुने धाःसा तनावया स्थिति ब्वलनाच्वंगु खँ नं न्यूयोर्क टाइम्सं धाःगु दु । थगुने इन्टाग्राम व ह्वाट्सऐपया संस्थापकतय्सं कम्पनी त्वःतावंगु कारण नं थ्व हे खः धाःगु दु । थुपिं ऐपत छथाय् स्वायेबलय् प्रयोगकर्तातय् गोप्यता ल्यंकातयेगु निंतिं गुकथं ज्या याइ धयागु न्ह्यसः ब्वलनाच्वंगु दु ।","February 15, 2019 10:15 AM"
https://nepalbhasatimes.com/16032,मेमेगु,  ,तास म्हितेगु चलन गब्लेनिसें वल ?,"तास थौंकन्हय् संसार न्यंकभनं हे म्हितू । थुकियात म्हाइपु छ्यायेत साप हे जिउगु साधन कथं नालातःगु दु । थ्व म्हतिं नं निम्ह व अप्वलय् च्याम्ह तक म्हिती । तासय् ५२ पाः दइ । तास म्हितेगु तरिका नं आः ला सलंसः हे दये धुंकल । ब्रिज (Bridge) तासया अन्तराष्ट्रिय कासा खः । तास म्हितेत कासाख्यः म्वाः । थ्व छेँय् हे म्हितेगु खः ।                                                         गुलिं गुलिं मनूतय्गु धापूकथं तास म्हितेगु चलन मिश्रं वःगु खः । गुलि गुलिसियां धापूकथं धाःसा थ्व भारत वा चीनं हे शुरु जूगु खः । गुलिं ला अझ सन् ८०० लय् थ्व भारतय् शुरु जुयाः वयां सछिदँ लिपा यूरोपय् थ्यंकः वन धाइपिं नं दु । तर लिखित प्रमाण हे स्वयेगु खःसा इश्वीया झिंस्वगूगु शताब्दिइ हे तास यूरोपया थीथी मुलकय् म्हितेगु चलन वये धुंकुगु खः । अब्ले इमिसं थुकियात टेरोट्स (Terots) धकाः धाइगु खः । थुकी छुं कि छुं चित्र च्वयातःगु दइ, अले थ्व नीनिपाः जक दइ । लिपा वनाः थुकी एक्का, दुवा आदि थेंज्याःगु ५६ पाः कार्ड नं तयाबिल । अथे जूबलय् ७८ कार्ड जुल । वया लिपा फ्रान्सया मनूतय्सं ५२ पाः तासया छज्वः यानाः म्हितेगु यानाहल । थ्व ५२ पाः कार्डयात प्यताजिइ ब्वथल । छताजिया १३ पाः कार्डयात छता छता यानाः प्यता नां छुत । थ्व प्यता नां खः पान (Heart), चीर (Club), सुरोथ (Spade) व इँथ (Diamod) । वयां लिपा जर्मनतय्सं थुकी हाकनं सुधार यात, अले निग छ्यं दुम्ह चिंया रुपय् बादशाह, बेगम व गुलाम दयेकल । बादशाहया रुपय् विजेतायात, गुुलामया रुपय् सेनाया सेनापति व बेगमया रुपय् देवी पोमोनो, फ्लोरा, डायना व सेरेसयात चिंया रुपय् दुथ्याकल । थ्व हे ५२ पाः तास म्हितेगु चलन इंगल्याडय् नं शुरु जुल, अले अनं हे थ्व विश्व न्यंकभनं न्यनावन ।शुरु शुरुइ तासया चित्र ल्हातं पेन्टिगं याइगु खः । अथे जुयाः थ्व साप हे थिके । थिके जूगुलिं सामान्य मनूतय्सं ला थ्व न्यानाः म्हिते हे मफु । तर छपाईया कलाया आविष्कार जूसेंलिं यक्व हे कथंयागु बांबांलाःगु तास नं दंक दंक न्यायेगु दयावल । शुरु शुरुइ तास चाकलाःगु व प्यकुलाःगु जक दयेकाहइगु खः । थौंकन्हय् थुकिया स्टाण्डर्ड साहज ८½ हाकः व ब्या ५½ से.मी. खः । न्ह्यइपुकेत म्हितेगु ल्याखं तास बांमलाःगु चीज मखु । तर थौंकन्हय् थ्व जू म्हिते थें यक्व यक्व ध्यबा कयाः कयाः म्हितेगु यानाहःगु धाःसा साप हे बांमलाः । थुकिं ई व धन नितां बर्बाद जुइ ।","December 29, 2018 02:30 AM"
https://nepalbhasatimes.com/11027,मेमेगु,११३८ गुँलाथ्व अष्टमी,सूर्यया दकलय् सतिक भूउपग्रह,"खगोलविद्तय्त सूर्यया रहस्य थुइकेगु निंतिं न्हूगु ह्वःताः चूलायेत्यंगु दु । अमेरिकी अन्तरिक्ष केन्द्र नासां सूर्यया अध्ययन यायेगु निंतिं छगू भूउपग्रह छ्वःगु दु । थुकिं खगोलविद्तय्सं सूर्यया बारे अझ थप जानकारी मुंकेफइगु आशा यानातःगु दु ।                                                         नासां वंगु आइतवाः पार्कर सोलार प्रोब यान लञ्च याःगु खः । थ्व यान सूर्यया दकलय् सतिक थ्यनीगु न्हापांगु यान जुइगु खँ धाःगु दु । फ्लोरिडाया केप केनवेरलं प्रक्षेपण याःगु थ्व यानया ग्वाहालिं सूर्यया व्यवहारया लिसें यक्व कथंया रहस्य लुइकेफइगु आशा यानातःगु दु । थ्व यान मनुखं दयेकूगु आःतकया दकलय् तेज गतिं ब्वाँय् वनीगु वस्तु नं खः । ९ फिट १० इञ्च ताःहाकःगु ६१२ किलोग्रामया थ्व यान १९० किलोमिटर प्रति सेकेन्डया गतिं ब्वाँय् वनेफु । थ्व यानया गति थुलि तेज कि वाशिंगटनं टोकियो तकया यात्रा यायेमाल धाःसा मुक्कं छगू मिनेटया दुने थ्यंकेफइ । सूर्यया न्ह्यःने वनेबलय् सूर्यया तापपाखें बचे जुइगु निंतिं थुकी ११.४३ सेन्टिमिटरया तफिगु स्पेशल कार्बन कम्पोजिट शीट शिल्ड तयातःगु दु । थ्व यानं सूर्यया सतिक थ्यनीबलय् म्होतिं नं १३०० डिग्री सेल्सियस तापमानया सामना यायेमालीगु अनुमान यानातःगु दु । थ्व यानया नां खगोलशास्त्री ९१ दँया युजीन पार्कया नामं तःगु खः । पार्करं हे दकलय् न्हापांखुसी सौर्य फय्या बारे वर्णन याःगु खः । थ्व यानया मू लक्ष्य पृथ्वीया पिनेया वायुमण्डल यानि कोरोनाया भौतिक अध्ययन यायेगु खः । डेल्टा –४ नांया तःधंगु रकेटं प्रोबयात अन्तरिष सौर्यमण्डलय् त्वःताथकी । थ्व यानं खुवाः लिपा शुक्र ग्रहयात पार यानाः न्हापांखुसी सूर्यया सामना याइ । थ्व यानं न्हय्दँया दुने सूर्ययात २४ क्वः चाःहिलीगु खँ धाःगु दु । नासां थ्व यानया माध्यमं सूर्यया प्यखेरं ऊर्जा व गर्मीं गुकथं चाकः दयेका च्वनेत ताःलाःगु खः धयागु अध्ययन याइ । अथेहे कोरोनां पृथ्वीया सतकय् लाकाच्वंगु प्रभावया बारे नं अध्ययन याइ । थुकिया निंतिं प्रोब यानं सूर्यया दकलय् सतिक ६१ लाख किलोमिटर तापाक च्वनाः नमूना संकलन याइ । थ्वयां न्ह्यः १९७६ य् छ्वःगु हिलियस २ नांया यानाः ४३० लाख किलोमिटर तापाक च्वनाः सूर्यया अध्ययन याःगु खः । ६१ लाख किलोमिटर धायेबलय् झीत सतिगु खँ थें मतायेफु । थुकियात कयाः जोन हपकिन्स विश्वविद्यालयया भौतिकशास्त्री डा. निकि फक्सं धयादीगु दु, ‘झीसं पृथ्वी व सूर्यया दथुइया दूरी छगू मिटर दु धकाः माने यानाः स्वयेगु खःसा थ्व यानं सूर्यलिसे मुक्कं ४ सेन्टिमिटरया दूरीइ च्वनाः नमूना संकलन याइ ।’","August 18, 2018 04:14 AM"
https://nepalbhasatimes.com/12019,मेमेगु,११३८ ञलाथ्व षष्ठी,बानापं दइबलय् जिपिं न्हि जक न्हिलेगु,"सुम्निमा तुलाधर                                                          जि सुम्निमा तुलाधर, पद्मरत्न तुलाधरया चिधिकःम्ह म्ह्याय् । जि स्वयां च्वय् निम्ह दाजु दु, सुजनरत्न व सर्बनरत्न तुलाधर, अले छम्ह तता दु, सुनिता ताम्राकार । मां नीलशोभा तुलाधर । जिमि बाः छम्ह सार्वजनिक व्यक्तित्व, तसकं लिमलाःम्ह । तर जितः ताः जिमि बाः छम्ह अजू चायापुम्ह हे मनू खः । उलिमछि व्यस्त, उलिमछि चुनौतीपूर्ण ज्या यानाच्वनादी, अय्सां जिमिगु निंतिं बाःया गुबलें लिमलाः धयागु मजू । जिपिं लिसे बाःनं गुलि नं ई छ्यानादी, तसकं हे ‘क्वालिटी’ ई छ्यानादी । थौंकन्हय् झी तसकं लिमलाः धाइ । जि थम्हं हे खनाच्वना गुलिखे पासापिं, थःथितिपिं लिमलाः धकाः छेँय् ई तकं बीमफु धाइ । तर बाः न्ह्याक्व हे ब्यस्तसां जिमिगु निंतिं उलि हे ई बियादी, छेँय् वइबलय् जिपिं लिसे न्हिलाः ख्याः यानाः खँ ल्हानादी । अय्जूगुलिं जिपिं बाः–मांनाप सिक्क मिले जू । जिमि छेँजःपिनि दथुइ सकसिनं सकसिगुं मनया खँ थू थें जू, आं… यातकि अलंकार थू धाइ नि, अथे हे । सुयातं छुं छता यःसा बाःयात नं व हे ययाच्वनी, बाःयात यःगु जिमित नं ययाच्वनी । जिपिं मचाबलय् बाः गुलि भूमिगत जुयादी, गुलि ज्वना यंकी । चछि चछि छेँय् दइमखु । तर छेँय् लिहां झाइबलय् उलि हे न्ह्यइपुक ख्याः यानाः न्हिइकाच्वनादी । जेलं पिहां वइकुन्हु नं चच्छि जिपिं सकसितं तयाः जेलया खँ कनादी, जेलय् गज्याःगज्याःपिं मनूत नापलात धकाः कनादी । साहु महाजनतय् अन्यायय् लानाः अपराध यायेमाःपिं, खुँ डाँकात नापलाःगु खँ कनादी, उपिंलिसे नं पासापिं थें हे यानाः खँ ल्हानागु कनादी । जिमिगु निंतिं बाःनं यानादीगु थ्व हे अनुभवया खँ नं छगू शिक्षा थें जुइ । जिपिं मचामचाबलय्, अथे धयागु वि.सं. ३७–३८ सालपाखे जुइमाः, छक्वः बाःयात ज्वनायंकल । जिपिं बाःयात नापलायेत भद्रगोल जेलय् हे वना । बाःनं जितः व जिमि ततायात जेलय् दुने हे चाःहिइके यंकादिल । जिपिं च्यादँ गुदँति दुपिं मचात जूगुलिं जेलरं नं स्वीकृति बिल । मनूत जेलय् लात धालकि गुलि त्रास जुइ । आः छु जुइ धकाः ग्याइ । तर जिमित मचाबलय् हे बाः जेलय् लाःसां छुं मखुथें जुइ धुंकल । छाय्धाःसां उबलय् हे जिमिसं बाःयात राजनीतिक कारणं ज्वनायंकूगु धयागु सिइधुंकल । बाःनं बांलाःगु ज्याया निंतिं हे संघर्ष यानाच्वंगु धयागु थू । अथे जूगुलिं जिपिं ज्वनायंकल धकाः अपाय्सकं मग्याः । छक्वः बाःयात ज्वनेगु निंतिं छेँय् हे पुलिसत जायेक वयाः सर्च याःवल । उबलय् बाः छेँय् मदी । पुलिसतय्सं क्वथा क्वथाय् दुहां वयाः घाराघुरु यानाबिल, क्वथाय् दुगु सामान छ्यालबिछ्याल यानाबिल । अथे यानाबिउबलय् मांया ला ख्वये ला न्हिले ला जुइधुंकल । झिंनिदँ, झिंस्वदँ तिनि दुपिं जि व जिमि तता छतिं मग्याः । पुलिसतय् लिउलिउ न्ह्यःन्ह्यः जुयाः छेँ सर्च यायेत वारेन्ट ग्व धकाः लँ पं वना । उलि धयां नं छेँय् मात्तुमालाच्वंबलय् जिमिगु क्वथाया लुखाय् हे दनाः हाला, ‘का जिमिसं जिमि बाःयात थन क्वथाय् हे सुचुकातयागु दु, छिमिसं छु याये फु का या ।’ जिमि बाः सिक्क सिक्क हे न्हिलेमाःम्ह, न्हिइकेमाःम्ह । बाःया थेंज्याःगु ‘सेन्स अफ ह्युमर’ काचाक्क मेपिंके दइमखु । उकिं हे जुइ बाःनं सिक्क सिक्क न्हिइकीगु ख्यालः च्वयेफुगु । बाःनाप दइबलय् जिपिं न्हि जक न्हिलेगु । जिमि तता झन् सिक्क न्हिलेमाःम्ह । बाः अप्वः थें चान्हय् चान्हय् दुहां झाइ । चान्हय् दुहां वःसां त्यानु चाः, उसि चाः धयादी मखु, न्ह्यइपुक न्हिइकाः न्हिइकाः खँ ल्हानादी । जिपिं न्हिलेगु । सुनसान चान्हय् जिपिं न्हिलीगु सलं नापं छेँय् च्वंपिं तःबाःपिंसं छु जुल, छाय् न्हिलागु धकाः धयाहइगु । जितः ताः थ्व झ्वलय् जिमि मामं यक्व यक्व दुःख सिउगु दु । थ्व खँ कि जिमि मामं सिउ, कि बाःनं सिउ, कि जिमिसं हे सिउ । जिमित ब्वलंकेगु निंतिं मामं यक्व दुःख सियादीगु दु । बाः थःगु ज्याया झ्वलय् गुबलय् गन दइ धाये फइमखु । मचामचापिं जिपिं प्यम्ह मस्तय्त कःघानाः नं मामं बाःया ज्याय् सपोर्ट यानादी । छम्ह ल्हासा साहुया म्ह्याय् जिमि मामं बाःया ज्याय् गुबलें पंगः मथँसे पाउँ दयेकां जिल ला, धुं निलाः जिल ला, न्ह्यागुसां ज्या यानाः जिमित ब्वलंकादिल । जिमि दाजुपिंसं नं चिचिधिकःबलय् निसें प्रेसय् ज्या यानादिल । बाःनं प्रेस तयेधुंकाः जिपिं दक्वसिनं धयाथें बाय्न्डिंगया ज्या याना । नेता धाःसां, न्ह्यलुवा धाःसां बाः थः हे नं अथे ज्या यानादीम्ह जूगुलिं जिमि नं ज्या यायेत थाकु मचाः । जिमित ब्वलंकेगु निंतिं जिमि मामं गुलि दुःख सिल धयागु जिमिसं सिउ । गुलि ख्वल धयागु जिमिसं खं । थज्याःगु दुःखया इलय् नं जिपिं भ्वछिं न्हिला हे च्वना । बाय्न्डिंग यायेबलय् नं जिपिं भ्वछिं च्वनाः हे बाय्न्डिङ्ग यायेगु, बाः नं छु छु खँ ल्हानाः न्हिइका च्वनादी । भतिचा ई दत धाःसा चाःहिउ वनेगु । बाःनं रिक्साय् तयाः चाःहिइके यंकादी । उकी हे न्ह्यइपुकेगु । गुबलें आइसक्रिम छकू नयाः नं न्ह्यइपुकेगु । थथे चिचिधंगु खुसीइ नं जिमिसं जिन्दगीया ‘इन्जोए’ याना, जिन्दगी लसतां हना । थथे चिचिधंगु लसताय् नं जिन्दगीया ‘इन्जोए’ यायेगु स्यंगु जिमि बाःनं हे खः । बाःनं बियादीगु शिक्षा, मामं याःगु दुःख स्वयाः जिपिं प्यम्हेसितं न्ह्यागु स्थितिया नं सामना यायेफयेका बिउगु दु । उकिं जिमित जिमि मां–बाः प्रति तसकं गौरव दु । अपाय्धंगु चुनावया इलय् बाःयात नुगःचुया समस्या खनेदत । अज्याःगु इलय् जिमि मामं छु जक यात धयागु खँ कल्पना तकं याये थाकु । बाःयात नकेगु त्वंकेगु निसें बिचाः यायेगु निंतिं लिउलिउ न्ह्यः न्ह्यः जुयादिल । अथे बाः नं थःगु संघर्षया झ्वलय् यक्व हे सास्ति नयेमाल, यक्व हे अपमान फयेमाल । जिमि अजि (बाःया मां) मदुगु इलय् बाःयात ज्वनाः कुनातल । झिंस्वन्हुया तिथि तकं याके मबिइकेत स्वःगु खः । उबलय् बाः जेलय् हे अनसन च्वनादिल, अले जक पुलिसतय्सं घेरे याकाः झिंस्वन्हुया तिथि याकेबिल । बाःयागु संघर्षया दौरानय् जिमि मामं यक्व दुःख सिल, जिमि तःधिकःम्ह दाजुं यक्व दुःख सिल । जि ला दकलय् चिधिकःम्ह जुल, थ्व ल्याखं जिं ला मेपिंसं स्वयां यक्व सुविधा काये खं धायेमाः । जितः आखः ब्वनेत ध्यबा बिइगु हे जिमि दाजुपिंसं ज्या यानाः कमे यानाः बीगु खः । थौंकन्हय् मनूतय्सं तसकं लिमलाः, छेँय् ई हे बीमफु धकाः धाइगु ला जितः उपिं तसकं स्वार्थीपिं खः धयाथें ताः । अपाय्धंगु शान्ति वार्ता जुयाच्वंगु इलय् नं बाः छेँय् हे लिहां झायादी । छेँय् लिहां वइबलय् छम्ह साधारण व्यक्ति थें जुयाः लिहां झाइ । अले छेँय् बहनी जा नयेबलय् सकलें छथाय् च्वनाः उलि हे हाँसीखुसी यानाच्वंगु दइ । कन्हय् अपाय्धंगु भाषण बिउ वनेमानिगु जुइ, तर जिमि बाःनं गुबलें जितः याकःचा त्वःताबिउ, जितः डिस्टर्ब यायेमते धाःगु आःतक मताः । उकुन्हु हे जक झिंनिन्हुया दुने प्यपु ख्यालः च्वयाबिया हँ । बाः नं व ख्यालः गुबलय् च्वल, जिपिं हे अजू चाः । जिपिं न्ह्याबलें नापं हे दु, जिमि चिचिधिकःपिं मस्तय् छेँ बाःनाप उलि हे ख्याः यानाच्वंगु दइ । उकन्हु विश्वकप जुयाच्वंगु इलय् जिमि कायलिसे फुटबलया बारे उलि हे खँ ल्हानाच्वंगु दइ, मस्तय्सं अन हे च्वनाः भिडियो गेम म्हिताः हाःहू यानाच्वंगु दइ । तर उमित गुबलें नं छिपिं छक्व पिहां हुँ धयामदी, अन हे च्वनाः च्वयाच्वंगु दइ । अथे यानाः थ्व ख्यालः गुबलय् च्वये सिधयेकल धयागु जिमिसं मसिउ । उकिं जिमि बाः धाथें हे गजबयाम्ह अजू चायापुम्ह मनू थें ताइगु । बाः नं धाथें गथे यानाः ‘स्ट्रेस म्यानेजमेन्ट’ याइगु जुइ धयागु खँ लुमनीबलय् जि तसकं तसकं हे अजू चाइगु । उकिं जितः गुबलें गुबलें ताइगु, बाःनं छुं च्वइबलय्, देशया बारे छुं सोचे याइबलय् ध्यानया अवस्थाय् वनीगु जुइमाः । बाःनं मस्तय्त गुलि ई बियादी, मांयात नं उलि हे ई बियादी । भतिचा फुर्सद दत धाःसा मांयात चाःहिके यंकादी । मांया सिरियल स्वये यः धयागु बाःनं सिउ, उकिं मांलिसे च्वनाः सिरियल नं स्वयाबी । बाः व मांया छगू कथंया ‘अन्डरस्ट्यान्डिंग’ दु । निम्हेस्यां थःथवय् गुलि फु उलि, गय् यानाः जिउ, अय् यानाः ग्वाहालि यायेगु । जिमि बाःनं धर्म माने यानादी मखु, तर मांया धर्मय् श्रद्धा दुसा थःम्हं गुकथं ग्वाहालि यायेफु यानाबियादी । जिमि मां ला छम्ह बौद्धमार्गी जुल । मां गनं द्यइथाय् वंसां, विहारय् वंसां बाःनं मांयात पासा कथं नापं झायादी । द्यः हे पुमज्याःसां मांयात पिया च्वनादी । अथे हे मां नं त्यानु मधासे, उसि मचासे बाः नापनापं गन गन जुलुसय् झायादी । घन्टनघन्टन तक न्ह्यः झुकुझुकु वयेक भाषण न्यनाच्वनादी । थथे यानाः मां–बाःनं वं वयात वं वयात साथ बियादी । छक्वः द्वन्द्वकालय् माओवादी अध्यक्ष प्रचन्ड हे छेँय् वल । बाः छकू क्वथाय् वनाः प्रचन्डलिसे खँ ल्हानाच्वनादिल । जिमि मन भचा भाराभारा मिं । अथे खःसां बाःलिसेया संगतं खःला छु खः, बाः गथे निडर खः, अथे हे जिपिं नं अपाय्सकं मग्याः । जिपिं प्यम्हं तःकेहेँपिं तलय् कःसिइ वनाः सुं मनूत वइ ला धकाः स्वः जुया । बाः नापलायेत वःपिं न्ह्याम्हेसिनं मामं च्या त्वंके यंकाच्वनादी । प्रचन्ड वःबलय् नं च्या ज्वनाः क्वथाय् झायादिल । क्वथाय् थ्यनेवं प्रचन्डं नमस्ते भाउजु धयादिल । मामं उबलय् हे धयादिल, ‘छिकपिं अपाय्धंगु जनयुद्ध धकाः बन्दूक ल्ह्वनाजुल, आः जनतायात धोखा बियाः बन्दूक दिके दइमखु । जनतायात गुबलें धोखा बिइ दइमखु ।’ मामं अथे धयादीबलय् बाः हे अजू चाल । मामं गुबलें अथे राजनीतिक खँ ल्हानादी मखु, तर प्रचन्ड वःबलय् अथे धयादिल हँ । बाः नापया संगतं हे जुइ, मांयाके नं भचाभचा राजनीतिक चेतना वःगु जुयाच्वन । वि.सं. २०६२–०६३ या आन्दोलन लिपा छक्वः बाःयात राष्ट्रपति दयेकेगु धयागु नं खँ वल । तर बाःनं स्वीकार यानामदी । बाःनं थः ६० दँ दुगु इलय् हे सक्रिय राजनीतिं संन्यास कायेगु धयादी धुंकूगु खः । अथे जूगुलिं बाःनं राष्ट्रपति जुइत नं अस्वीकार यानादिल । जिमित नं बाःनं छुं पद कायेमाः धयाथें मताः । छक्वः स्वास्थ्यमन्त्री जूबलय् बाः लिमलाक्क ब्वाँय् जूगु खनाः मां आजित जुइधुंकल । उकिं मांयात नं बाःनं छुं पद कायेमाः धयाथें मजू । थौंकन्हय् ज्याथया उमेरय् नं मां–बाः उलि हे न्ह्यइपुक च्वनादी । निम्हेसिकें ततःधंगु ल्वय् दु । निम्हेसितं नुगःचुया समस्या दु । अय्सां वं वयात वं वयात साःसाःगु नकाच्वनी । छकः निकः छकूचा नये जिउ धाधां वं वयात वं वयात नकाच्वनादी । बाः छेँय् तसकं तसकं न्ह्यइपुका च्वनादीसां नयेगु छता धाःसा ज्वरे यायेमसः । न्हापा तःजः दुगु छेँय् च्वंच्वनादीगुलिं जुइ, अपाय्सकं थम्हं ज्वरे यानाः नयेम्वाः । अथे जूगुलिं छुं ज्वरे याये मसः । छक्वः जिपिं छेँय् सुं मदुबलय् बाःया नये पित्यात जुइ ला छु खः, ख्येँ छगः हयाः उकी ह्वः खनाः कचिकं ख्येँय् सुरुप सुरुप साला त्वनाच्वनादिल । ख्येँ छगः नं बुकाः नयेमसः । अज्याःम्हेसिनं छन्हु जिमित सरप्राइज बीगु धकाः खाया ला न्याना हया दयेकादिल । नये त्यनाबलय् ला खाया ला हलुवा जुयाच्वन । बाः पिने गुलि निस्वार्थम्ह, सहनशीलम्ह, भिंम्ह मनू खः, छेँय् नं अथे हे भिंम्ह मनू खः । मेपिं थें पिने पिने जक भिं जुयाः छेँय् थःगु पुरुषार्थ क्यनीम्ह मनू मखु । पिने पिने मिसा अधिकारया खँ ल्हानाजुइ, अले छेँय् धाःसा थः कलाःयात हे शोषण यानाच्वनीपिं झीसं गुलि खना, तर बाः अथे मखु । बाःनं मांयात उलि हे सम्मान यानादी । छक्वः उदाय्तय् जनगणना जूबलय् बाः नं छेँय् मुली सु धाःबलय् मांया नां नीलशोभा तुलाधर धकाः च्वकादिल । मामं छेँया मुलि ला छि हे मखुला धकाः धाःबलय् धयादिल, ‘छेँय् च्वनाः फुक्क कःघाना च्वंम्ह छ, अले जि गथे यानाः छेँया मुली जुइ, उकिं छ हे थ्व छेँया हामा खः ।’ जिं च्वय् नं न्ह्यथना बाः पिने गथे खः, छेँय् नं अथे हे खः । पिने भाषण बीबलय् गुलिखे इलय् बाः ख्वयादी । बाः पिने गथे संवेदनशील, छेँय् नं अथे हे संवेदनशील । छेँय् नं अथे हे ख्वयादी । बाः–मां निम्हं प्याखं स्वयाः मिखा जायेक ख्वबि तयाः च्वनादी । छुं न्ह्यइपुगु जुल कि नं ख्वये वः, मस्तय्सं छुं बांलाःगु यातकि नं ख्वये वः । बाः छेँ नं उलि हे संवेदनशील । उकुन्हु बाःया बुन्हिकुन्हु जिमि तताया झिस्वदँ दुम्ह म्ह्याय् लुमनां छपाः तःपाःगु कार्डबोर्डय् थःगु व बाज्या किपा तयाः बाज्या छ गुलि यः, छ जिमिगु निंतिं प्रेरणाया स्रोत खः धकाः खुपु न्हय्पु कविता च्वयाः देछा बिल । व स्वयाः बाःया मिखां ख्वबि सुलुसुलु वल । जिमिगु निंतिं छेँय् बाः छम्ह ‘बाः’ हे जक खः । प्यम्ह मस्तय् सामान्य अबु, जिमि मस्तय् यःम्ह बाज्या । तर थौं बाःया ज्याःजंक्वया झ्वलय् बाःया नागरिक अभिनन्दन जुइत्यंगु खंबलय् जक धाथें जिमि बाः गपाय्धंम्ह मनू धयाथें जुल । बाःया अभिनन्दनया निंतिं उलिमछि मनूत ब्वाँय् जुयाच्वंगु खंबलय् ‘ओहो, जिमि बाः ला धाथें तःधंम्ह मनू खः’ धयाथें जुल । थौंकन्हय् बाःनं उबलय् यानादीगु खँ मेमेपिनिगु म्हुतुं न्यनेबलय् ‘ओहो बाः नं छु छु जक याःगु’ धयाथें जुइगु । ‘थः भिन कि जगत भिनी’ धाइ नि । अथे बाः धाथें भिंम्ह जूगुलिं वय्कःयात थथे सकसिनं हनाबना तःगु खनाः जिपिं तसकं तसकं हे लय्ताः । बाःयात हनाबना तयाः माया याःगु खनाः, थथे अभिनन्दन यायेत्यंगु खनाः सकलें प्रति जिपिं तसकं तसकं कृतज्ञ दु । तेजनारायण महर्जनलिसे जूगु खँल्हाबल्हाया लिधंसाय्  ","September 15, 2018 12:32 PM"
https://nepalbhasatimes.com/13046,मेमेगु,११३८ ञलागा द्वादशी ,तास म्हितेगु चलन  गबलय्निसें वल ,"तास थौंकन्हय् संसार न्यंकभनं हे म्हितू । थुकियात म्हाइपु छ्यायेत साप हे जिउगु साधन कथं नालातःगु दु । थ्व म्हतिं नं निम्ह व अप्वलय् च्याम्ह तक म्हिती । तासय् ५२ पाः दइ । तास म्हितेगु तरिका नं आः ला सलंसः हे दये धुंकल । ब्रिज ९द्यचष्मनभ० तासया अन्तराष्ट्रिय कासा खः । तास म्हितेत कासाख्यः म्वाः । थ्व छेँय् हे म्हितेगु खः ।                                                         गुलिं गुलिं मनूतय्गु धापूकथं तास म्हितेगु चलन मिश्रं वःगु खः । गुलि गुलिसियां धापूकथं धाःसा थ्व भारत वा चीनं हे शुरु जूगु खः । गुलिं ला अझ सन् ८०० लय् थ्व भारतय् शुरु जुयाः वयां सछिदँ लिपा यूरोपय् थ्यंकः वन धाइपिं नं दु । तर लिखित प्रमाण हे स्वयेगु खःसा इश्वीया झिंस्वगूगु शताब्दिइ हे तास यूरोपया थीथी मुलुकय् म्हितेगु चलन वये धुंकूगु खः । अबलय् इमिसं थुकियात टेरोट्स ९त्भचयतक० धकाः धाइगु खः । थुकी छुं कि छुं चित्र च्वयातःगु दइ, अले थ्व नीनिपाः जक दइ । लिपा वनाः थुकी एक्का, दुवा आदि थेंज्याःगु ५६ पाः कार्ड नं तयाबिल । अथे जूबलय् ७८ कार्ड जुल । वया लिपा फ्रान्सया मनूतय्सं ५२ पाः तासया छज्वः यानाः म्हितेगु यानाहल । थ्व ५२ पाः कार्डयात प्यताजिइ ब्वथल । छताजिया १३ पाः कार्डयात छता छता यानाः प्यता नां छुत । थ्व प्यता नां खः पान ९ज्भबचत०, चीर ९ऋगिद०, सुरोथ ९क्उबमभ० व इँथ ९म्ष्बmयम० । वयां लिपा जर्मनतय्सं थुकी हाकनं सुधार यात, अले निग छ्यं दुम्ह चिंया रुपय् बादशाह, बेगम व गुलाम दयेकल । बादशाहया रुपय् विजेतायात, गुुलामया रुपय् सेनाया सेनापति व बेगमया रुपय् देवी पोमोनो, फ्लोरा, डायना व सेरेसयात चिंया रुपय् दुथ्याकल । थ्व हे ५२ पाः तास म्हितेगु चलन इंगल्याडय् नं शुरु जुल, अले अनं हे थ्व विश्व न्यंकभनं न्यनावन । शुरु शुरुइ तासया चित्र ल्हातं पेन्टिगं याइगु खः । अथे जुयाः थ्व साप हे थिके । थिके जूगुलिं सामान्य मनूतय्सं ला थ्व न्यानाः म्हिते हे मफु । तर छपाईया कलाया आविष्कार जुसेंलिं यक्व हे कथंयागु बांबांलाःगु तास नं दंक दंक न्यायेगु दयावल । शुरु शुरुइ तास चाकलाःगु व प्यकुंलाःगु जक दयेकाहइगु खः । थौंकन्हय् थुकिया स्टाण्डर्ड साइज ८½ हाकः व ब्या ५½ से।मी। खः । न्ह्यइपुकेत म्हितेगु ल्याखं तास बांमलाःगु चीज मखु । तर थौंकन्हय् थ्व जू म्हिते थें यक्व यक्व ध्यबा कयाः कयाः म्हितेगु यानाहःगु धाःसा साप हे बांमलाः । थुकिं ई व धन नितां बर्बाद जुइ ।","October 06, 2018 03:45 AM"
https://nepalbhasatimes.com/6326,मेमेगु,११३८ बछलागा द्वादशी ,थ्व खँ सिउला ?,"विश्वया दकलय् तःधंगु सफूकुथि ‘दि यूनाइटेड स्टेट लाइब्रेरी अफ कांग्रेस’ खः । थ्व सन् १८०० अप्रिल २४ य् स्थापना जूगु खः । थुगु सफूकुथिइ ९,८६,३६,९४४ ग्रन्थ दु । उकी मध्ये १,५३,७४,०७९ सफू व ८,३२,६२,८६५ गैर वर्गिकृति ग्रन्थ व पत्र–पत्रिका दु ।                                                         विश्वया दकलय् तःधंगु म्यूजियम ‘दि अमेरिकन म्यूजियम अफ नेचुरल हिस्ट्री’ खः । थ्व अमेरिकाया न्यूयोर्कय् दु । थुकिया स्थापना सन् १८६० य् जूगु खः । थुकिया क्षेत्रफल ११,१४८ वर्गमीटर दु । थ्व स्वयेत थन थ्यंमथ्यं ३० लाख मनूत वः । विश्वया दकलय् तजाःगु ताँ संयुक्त राज्य अमेरिकाया कोलोराडो राज्यय् अरकंसास खुसिया रोयल जर्जय् दु । थ्व लःया सतह स्वया ३२१ मीटर तजाः । थ्व ६ डिसेम्बर १९२९ य् दयेकूगु खः। पत्रकारीता, साहित्य व नाटकय् योगदान याःपिंत बिइगु ‘पुलिट्जर पाइज’ विश्वय् नांजाःगु सिरपाः मध्ये छगू खः । थ्व सिरपाः अमेरिकाया छगू अखबार ‘न्यूयोर्क वल्र्ड’ या थुवाः जोशेफ पुलिट्जरया नामं स्थापना यानाः सन् १९१७ निसें दँयदसं बिइगु यानाच्वनंगु दु । पाःला (ःभचअगचथ) झ्यातुसे च्वंगु, वहः रंगयागु धातु खः। थ्व छतायां छता जक अज्याःगु धातु खः, गुगु सामान्य तापक्रमय् हे झोल अवस्थाय् लानाच्वनी । अथे जुयाः थर्मामीटर, थी थी वासः व मेमेगुली नं थ्व छ्यलीगु याः । थुकियात ‘क्वीकशिल्भर’ नं धाः । – ओस्कारयात विश्व सिनेमाय् दकलय् प्रतिष्ठित अवार्डया श्रेणीइ तयातःगु दु । थुकी लःल्हाइगु ट्रफीया तौल ७ पाउण्ड दु । – विश्वय् दकलय् नांजाःम्ह गोल्फ कासामि टाइगर वुड्सया नांया न्ह्यःने ‘एल्ड्रिक’ ख“ग्वः तयातःगु दु । – पेरिसया बारे सकसिनं सिउ तर तसकं कम मनुखं जक सिउ कि फ्रान्सया थुगु राजधानी शहरया पुलांगु नां ‘ल्युटेशिया’ खः । – सिंगापुरय् प्रत्येक १ वर्गमीलय् १७ रेष्टुरा“ दयेकातःगु दु । – चीनय् साइकल गयेगु स्वास्थ्यया दृष्टिकोणं तसकं बांलाः भाःपियातःगु दु । अन थ्यंमथ्यं ४० करोड साइकल दुगु अनुमान यानातःगु दु । – विश्वय् सगरमाथा स्वयां तजाःगु शिखर मोनोकोआ खः । लखय् दुनाच्वंगु थुगु पर्वतया जाः ३३,४७६ फीट दु । थुकिया शिखर हवाई द्वीपय् खनेदु । – अब्राहम लिंकन अमेरिकाया न्हापांम्ह राष्ट्रपति खः, गुम्हेसित गोलिं कयेकाः स्यानाबिउगु खः । – तिमिलाया जः धाथें ला सुद्र्यःया परावर्तित जः जक खः । – स्पर्शया दृष्टिं मनूयागु म्हया दकलय् सम्बेदनशील अंग म्येच्वका खः ।","May 12, 2018 04:00 AM"
https://nepalbhasatimes.com/7021,मेमेगु,११३८ अनलाथ्व द्वादशी ,नवग्रन्थ सूत्र झीगु धर्म,"दान, शील, नैष्कृम्य, प्रज्ञा, वीर्य, क्षान्ति, सत्य, अधिस्थान, मैत्री व उपेक्षा धर्म खः । बुद्ध, हिन्दु,ख्राईष्ट, ईस्लाम व मेमेगु धर्मत थुलिं हे जायाच्वंगु दु । यद्यपि थुपिं खँत भिंगु व मभिंगु धकाः थौंकन्हय् याकः याकः जुयाच्वन, मनू पतिकं पाक्क । उकिं थ्व खँ सकसिनं मसिउ ।                                                         बुद्धनाप झी म्वाना वयाच्वना, हिन्दु झीसं खनाच्वनागु हे दु अले ख्राईष्ट, ईस्लाम व मेमेगु धर्मत दु धकाः झीसं न्यना वयाच्वना । मनयात ह्वातां क्यने मफु, थाकु । छाय्कि मन दुने यक्व ग्याखँ दु, तं दु व लोभ दु । थ्व मदयेके माः धकाः न्यना ला तःगु दइ तर मदयेके म्हाः, मंमदु ।उकिं जिं धर्म याना, जि बौद्ध खः, जि थनया आदिवासी नेवाः खः, थनया संस्कृति माने याना, शाक्य कुलय् जन्म जुया कथंया खँत धायेबलय् दुग्यंक धायेफइमखु । धायेमफुगुया हुनि मसियाः, ल्वःमनाः, मब्वनाः, मथुयाः व संस्कार मदयाः खः ।थांैकन्हय् नेवाः बौद्ध भाःपियाः मनूतय्सं गय् यानाः न्हि छ्याइ?न्ह्यथ्याक्क दने फुपिं मर्निंग वाक वनी, ध्यान याइ, न्हिकं याइ, द्यइके वनी, तुतः ब्वंवनी, पसः वनी, अनंलि दुगु लजगाः याइ । नुगः क्वसाःपिसं मनं खंकाः साधारण दान प्रदान नं याइ । थज्याःगु संस्कार नं छगू वा मेगु कथं नवग्रन्थ सूत्रत नाप स्वानाच्वंगु हे दु । नेवाः बौद्धत गुलिं भन्तेपिं दइगु बिहारय् वनी, आर्य श्रीगुह्य समाज तन्त्रम् नाप स्वानाच्वंगु तिब्बत बौद्ध धर्मया लामा गुरुपिंथाय् वनी । नेवाः बौद्ध परम्पराया संस्थाय् नं लगे जुइ । थथे जुइवं, वनेवं थःके दुगु बांमलाःगु बानी दइमखु धइगु जुइमखु । ला, अय्लाः, थ्वँ भ्वय्बलय् त्वःते फइ धकाः धायेफइमखु । मथ्यूपिनिगु लागि ड्रग्स, चुरोट, सुर्ति खैनीया बानी दइमखु । थुपिं साधारण बानीत खः । नवग्रन्थ सूत्रया हुनिं महायानी बौद्ध परम्परा दुगु झीगु स्वनिगलय् ललितबिस्तर सूत्रयात येँया पंडित निष्ठानन्द बज्राचार्यं प्राञ्जल संस्कृत भासं नेपालभाषाय् सछिदँ सिबें न्ह्यः भाय् हिइकाः पिथना बिज्यासेंलि नेपालय् थेरवाद नं दना वयेगु ह्वःताः चूलाः वल । थः सिबें धार्मिक मनूत, थः सिबें अधार्मिक मनूत झीगु समाजय् दु । थुकिं मनूत सन्तोष जुइ, दिनचर्याय् मगाःमचाः दःसां गर्व ताइ । मेपिं सिबें थः भाग्यमानी थें मेपिनिगु सिबें सुखी जीवन थके दुगु थें मतिइ लुइ । दुथे फुथे ग्वाहालि फुकसित यायेमाः, ग्वाहालि यायेगु लकस दक्वसित दयेका नं बीमाः । दक्व जात जातिया धर्म कर्म यायेगु थःथःगु पहः दु । म्ह अप्वः धका लना स्वयेत ज्याभःत यक्व माः । झीसं नखःचखः पतिकं दान प्रदान, द्यइके वनेगु व पाठ पूजा यायेगु याना । संस्कृति धकाः दुःख सुःख या इलय् धर्म याना धकाः याइ । म्हंमफइबलय्, सीबुइबलय्, बरे छुइबलय्, ब्याहा, जन्मन्हिबलय् नवग्रन्थ सूत्र पाठ पूजा यानाच्वंपिं बज्राचार्य गुरुजुपिंथाय् दान धर्म नापं जप याकः वनी । नवग्रन्थ सूत्र दुने झीगु धर्मकर्म पुवंक दु । थ्व सूत्र हे झीगु आगं खः , झीगु संस्कृति, सम्पदा अले झी पुर्खाया अस्तित्व खः। नवग्रन्थ सूत्र हे (आर्य श्रीप्रज्ञापारमिता, आर्यगण्डब्यूह, आर्य श्रीदशभूमिक, महावैपुल्य सद्धर्मसमाधिराज, सद्धर्मलंकावतार, सद्धर्म पुण्डरिक वैपुल्य, आर्य श्रीगुह्य समाज तन्त्रम्, ललितविस्तर व सुवर्णप्रभास) नेवाः बौद्ध परम्परा खः गुगु आतक बुद्धया पालं निसें निरन्तर न्ह्याना वयाच्वंगु दु । थ्व झीगु गौरव खः गुगु झीसं सम्वद्र्धन, संरक्षण व पालना याना वयाच्वना । झीथाय् द्वःछिदँ सिबें पुलांगु छुं छुं महाबिहार व संघ परम्परा ल्यनाच्वंगु दनि । थज्याःगु निरन्तरता विश्वया मेमेगु धर्मय् नं द हे दु । यद्यपि नेपालय् बौद्ध परम्परा भारतय् सिबें च्वन्ह्याक्क दुगु खः गुगु थौंकन्हय् न्हना वनाच्वंगु दु । नवग्रन्थ सिउपिं पंडितपिं ओकुबहाया अमृतानन्द शाक्य, सुन्दरानन्द शाक्य, बुबहाःया रत्नबहादुर बज्राचार्य, हिराकाजी बज्राचार्य, भद्ररत्न बज्राचार्य, येँया दिव्यबज्र बज्राचार्य, नबहिया आशाकाजी बज्राचार्य, गुणरत्न शाक्य, मीनबहादुर शाक्यपिं मदयावने धुंकल । पंडितपिं रत्नराज बज्राचार्य, बज्रराज शाक्य, सद्धर्मराज बज्राचार्य, यज्ञमानपति बज्राचार्य, सुरेन्द्रमान बज्राचार्य, गौतमबीर बज्राचार्य, पुष्परत्न शाक्य, नरेशमान बज्राचार्य व दिपक बज्राचार्यपिंसं थौंकन्हय् इलय्ब्यलय् नवग्रन्थ सूत्र पाठया नापनापं देशना नं याना वयाच्वंगु दु, गुगु झीगु धर्म म्हसीकेया नितिं मयासे मगाःगु ज्या खः । नवग्रन्थ सूत्रया हुनिं महायानी बौद्ध परम्परा दुगु झीगु स्वनिगलय् ललितबिस्तर सूत्रयात येँया पंडित निष्ठानन्द बज्राचार्यं प्राञ्जल संस्कृत भासं नेपालभाषाय् सछिदँ सिबें न्ह्यः भाय् हिइकाः पिथना बिज्यासेंलि नेपालय् थेरवाद नं दना वयेगु ह्वःताः चूलाः वल । ल्हासाय् राजनैतिक हिउपाः लिपा झीथाय् लामा गुरुपिं शरणार्थीया रुपय् दुहांवयेवं झी बौबाज्यापिंसं, झीसं फक्व ग्वाहालि याना । विपश्यनाया आचार्यपिं, सयादो भन्ते नापं बर्मा, थाईल्याण्ड देशं बिज्याःपिंत न फुगु ग्वाहालि याना । बुद्ध धर्मयात मूबाहा कचा बाहा कथं झीसं माने याना । झीसं वंगु छुं दँया दुने पत्याः मजुइक जूगु थीथी राजनैतिक हिंसा व थुकिं हःगु हिउपाः स्वयेधुन । थुपिं हिउपालय् झीके सुलाच्वंगु उपाय कौशल्यं झी बचे जुया । झीसं दयेकागु सम्पदायात विपत्ति वइबलय् जिर्णोद्धार व हाकनं दयेकाः मिले याना तयेगु बांलाःगु परम्परा यात ल्यंकातया । थथे झीसं धर्म धकाः बांलाक मथूसां नं याना वयाच्वना । झीके थथे यायेमाः धइगु मतिइ मस्यंनि । झीपिं गुबले मार्गफलय् न्यासिवनी, अनागामि जुइ, अर्हत् पद दइ झीसं मसिउ तर झीके लोभ, द्वेष, मोह, व त्रास दु थ्व झी सकसिनं सिउ । भिं यातकि भिं जुइ मभिं यातकि मभिं जुइ । थ्वयात धर्म भाःपाः झीसं धार्मिक जीवन हनेवं मभिंगु कर्मत बुलुहुं छसिकथं पाः जुयावनी । थथे जुइबलय् सुघटना अप्वइ, दुर्घटना म्हो जुइ । थ्व थथेंया निंतिं सन्तोषया खँ खः । सन्तोष लँय् दिपाः जक खः दिना जक मच्वंसे त्यानु लंकाः वनाछ्वयेमाः । धर्मया मूलँपु हा, अले मूल खः नवग्रन्थ सूत्र । नवग्रन्थ दुनेया छपु छपु सूत्र जीवनया कोशल्वहं खः, दापु खः, विश्वविद्यालय खः । झीसं थ्वयात सश्रद्धा भागी याना वयाच्वना, थ्व पाय्छि खः । थ्वया सिबें पाय्छि खः नवग्रन्थया गुंगुलिं सफू ब्वनेगु, गुंगू सफू दुनेया फुक्क सहश्र सूत्र पुवंक ब्वनेगु । संस्कृत भाय् अप्वःसिनं मथू, मब्वं खः तर संस्कृतया धुरन्धर ज्ञाता मदुम्ह पंडित दिव्यबज्र बज्राचार्यं मदये न्ह्यः आर्य श्रीप्रज्ञापारमिता, आर्यगण्डब्यूह, आर्य श्रीदशभूमिक, सद्धर्मलंकावतार, व आर्य श्रीगुह्य समाज तन्त्रम् याना न्यागू सपूm अर्थ मपाक्क प्राञ्जल संस्कृत भासं नेवाः भासय् हिइकेधुंकूगु दु । मदुम्ह पंडित आशाकाजी बज्राचार्य व वसपोलया काय् सद्धर्मराज बज्राचार्यपिसं महावैपुल्य सद्धर्मसमाधिराज, सद्धर्म पुण्डरिक वैपुल्य, व सुवर्णप्रभास नेवाः भासं हिइके धुंकूगु दु । नवग्रन्थया थ्व गुंगू सफूत फुक्क छझ्वः हे त्वःमफिक सछिम्हं जक ब्वन धाःसा, न्यय्म्हं जक ब्वन धाःसा, वा झिम्हं जक ब्वन धाःसां स्वनिगःया बुद्धधर्मय् पुनर्जागरण वइ । स्वदँ न्ह्यः च्याला बिकाः नवग्रन्थ सूत्रत फुक्क क्वचायेक ब्वने धुंकाः जिके न्हापां वःगु बिचाः खः थ्व ।  ","May 26, 2018 02:00 AM"
https://nepalbhasatimes.com/7703,मेमेगु,११३८ अनलागा दशमी,नेवा: अार्टिस्ट फुटसल ११३८ (भिडियाे),"सुखावति मल्टिप्रडक्सन प्रा. लि.या ग्वासालय् येँया कुमारी फुटसलय् नेवा: अार्टिस्ट फुटसल ११३८ कासा जुयाच्वंगु दु । नेपाःया कलाकारतय् स्वाथ्य कोषया निंतिं ‘स्वस्थ्य कलाकार, स्वस्थ्य मनोरंजन ’ धकाः कुमारी फुटसलया मौदानय् जुयाच्वंगु फुटसल कासाया प्रत्यक्ष प्रसार स्वयादिसँ ।","June 09, 2018 05:41 AM"
https://nepalbhasatimes.com/7709,मेमेगु,११३८ अनलागा दशमी,नेवा: अार्टिस्ट फुटसलया फाइनल (भिडियाे),"सुखावति मल्टिप्रडक्सन प्रा. लि.या ग्वासालय् येँया कुमारी फुटसलय् नेवा: अार्टिस्ट फुटसल ११३८या फाइनल कासा जुगू दु । नेपाःया कलाकारतय् स्वाथ्य कोषया निंतिं ‘स्वस्थ्य कलाकार, स्वस्थ्य मनोरंजन ’ धकाः कुमारी फुटसलया मौदानय् जुयाच्वंगु फुटसलया फाइनल कासा स्वयादिसँ ।","June 09, 2018 10:40 AM"
https://nepalbhasatimes.com/10487,मेमेगु,११३८ दिल्लागा सप्तमी,कोविदपिनि अभूतपूर्व मुना,"अथे हे सुथसिया च्याताः ई ति जुइ । धर्मकीति विहारया धम्म हलं अभिधर्मया पठ्ठान पाठया मधुर सः थ्वयाच्वन । हल दुने इतिइति मनूत, हल पिने बेञ्चय् तन्न, लाइब्रेरीइ तन्न, उलि जक गन खः धकाः, विहार पिनेसं पालया दुने, अजिमा द्यः न्ह्यःनेया पाल दुने मेचय् तन्न जाः । उलिमछि मनूत सां कालाकुलुु हाःसः मदु । दुने हलय् शान्त मुद्राय् माइक न्ह्यःने पाठ याना बिज्यानाच्वंम्ह श्रद्धेय वोधिज्ञान भन्तेसहित मेपिं गुरुमांपिं व सकल उपासक, उपासिकापिं सफू न्ह्यःने तयाः पाःलाक पाठ यानाच्वंगु… । गुलि शान्त, सौहार्दपूर्णगु वातावरण । थौं जक मखु, थ्व अभिधर्म पाठ ज्याझ्वःकुन्हु न्ह्यवंनिसें न्ह्यानाच्वंगु खः थुकथं हे । बरु थौं थन विशेष ज्याझ्वः दु, व खः धर्मकीति विहार परिवारं श्रद्धेय धम्मवति गुरुमांया ८५ दँ बुन्हिया लसताय् साप्ताहिक अभिधर्म पाठ नापं तँसा ज्याझ्वःया आयोजना यानाबिज्याःगु खः । व खः ‘परियत्ति सद्धम्म कोविद’ उपाधि प्राप्तपिं सकसितं धर्मपुजा ज्याझ्वः । परियत्ति शिक्षाय् छगू कक्षा निसें झिगू कक्षा तकया कोर्स खः । दक्कलय् च्वय्यागु झिगू कक्षा उत्तीर्ण जुल कि परियत्ति सद्धम्म कोविद धयागु उच्चतम उपाधि प्राप्त जुइ ।                                                         श्रद्धेय धम्मवति गुरुमांया परिकल्पना, चिन्तन, वसपोलया योजना व वसपोलया उद्देश्य थन मनन यायेमाः । बुद्ध जन्म भूमिया जनमानसयात शिक्षित यायेत वसपोलया तन, मन सदां जागृत । वसपोलं परिकल्पना यानाबिज्यात कि ५५ दँया दुने अर्थात नेपाल बौद्ध परियत्ति शिक्षा औपचारिक रुपं शुरु जूगु वि.सं. २०२० निसें आःतक परियत्ति सद्धम कोविद उत्तीर्ण जुयाः उपाधी काःपिं सकसितं सम्मान यायेगु । अथे ला सुनानं समाजयात बांलाःगु ज्या यात, बुद्ध शिक्षाय् छुं नं निकायं उच्च शिक्षा काल धाःसा गुरुमांया उज्वःपिं व्यक्तिपिंत सम्मान याये हथाय् जुइधुंकी । ब्वनीपिंत प्रोत्साहत यायेत न्ह्यसः लिसः ज्याझ्वः तयाः थम्हं हे पुरस्कार घोषणा याये धुंकी । गबलें बुद्धया झिंनिगू विपाक, गबलें प्रतीत्य समुत्पादया झिंनिगू कडी । ‘का थुलि कण्ठ वयेकाः जितः पाठ बिउ वा, जिं मेगु बुद्ध पुजाय् प्राइज बीगु’ । मनूत शिक्षित यायेगु गुरुमांया तरीका थ्व । धर्मकीर्ति विहार केन्द्रं जाँच बियाः कोविद जूपिंत गुरुमामं द्वःछि तका सिरपाः तयाबिज्याःगु तःदँ दयेधुंकल । थुगुसी गुरुमामं तःधंगु हे योजना परिकल्पना यानाबिज्यात । ‘आःतक कोविद जूपिं सकसितं सिद्धार्थया मूर्ति, खामय् ध्यबा व म्हिचा छपाः छपाः बीगु’ घोषणा जुल । न्हापांला न्यंपिं सकलें अजू चाल । ‘सकसितं हे ला गुरुमां ?’ धयागु न्ह्यसःया लिसः वल, ‘खः, सकसितं हे नेपालभरिया दक्व परियत्ति केन्द्रयापिं भन्तेपिं, गुरुमांपिं, उपासकपिं, उपासिकापिं सकसितं हे । उलिमछि थाकुक बुद्ध शिक्षा ब्वंपिंत छगू सम्मान याये माःनि मखुला ? कोविदपिं १५०३ म्ह दु धाःगु । प्यम्ह न्याम्ह ला मदये हे धुंकल । ’ गुरुमांया उद्देश्य धयागु गथे यानाः जिल बुद्ध शिक्षा अध्ययन याके बीगु, संरक्षण यायेगु, प्रचार यायेगु खः, अले त्वह जक बुन्हिया लसता खः । गुरुमामं न्ह्याबलें धया बिज्याइ, ‘बुद्ध धर्मया मूल सार हे अभिधम्म खः । अभिधम्म थुल कि तिनि धाथेंगु बुद्धया शिक्षा थुइ ।’ उकिं गुरुमांया जन्मन्हिया लसताय् थुकथं साप्ताहिक अभिधम्म पाठ व अभिधम्म सम्बन्धी देशना ज्याझ्वः जुयाच्वंगु वि.सं. २०५२ निसें खः । थ्वहे ज्याझ्वः दुने थुगुसी सकल कोविद उपाधीधरपिंत निमन्त्रणा जूगु जुल । थ्वहे ज्याय् गुरुमांया लांलां न्ह्यवंनिसें लिमलाः, आवासिय गुरुमांपिं, विहारया उपासक उपासिकापिं नाप इलय् ब्यलय् माःमाःगु सल्हा न्ह्याकावं यंकाबिज्यात । गुरुमां छम्ह व्यक्ति मखु, संस्था खः, अले थः हे छम्ह कुशल व्यवस्थापक, उकिं व्यक्ति स्वयाः ल्वःपिंत ल्वःगु ज्या भाला बियाबिज्याइ । अले सकल गुरुमांपिं व उपासक उपासिकापिंसं नं तन मन बियाः ज्या भाला क्वबुइबलय् न्ह्याक्व तःधंगु ज्या नं सललं न्ह्यानावनी । गुरुमामं म्वाःम्वाःगु तन्ता बियाबिज्याइ मखु । उकिं गुरुमांया वचन शिरोपर यानाः ज्या यायेत सकलें तयार । गुरुमांया वचन धयागु थज्याःगु जुयाः बी कि व वचन गुबलें हे बँय् वाइ मखु । अज्याःम्ह पुण्य संस्कारं पूर्णम्ह गुरुमांया वचन पालना यायेत न्ह्यमचिउपिं सु दइ ? गथे गहन विषयया धर्म व्याख्या नं गुरुमामं सरल रुपं ध्वाथुइकाबिज्याइ, उकथं हे वसपोलं ज्याझ्वःया योजना यानाबिज्याइ । भ्वँतय् च्वयाच्वने म्वाः, कम्प्युटर प्रिन्ट पिकया च्वने म्वाः, गुरुमांमं थःगु स्मृति बलं हे सम्बन्धित व्यक्तिया ख्वाः खनकि सम्बन्धित ज्या जुल मजूनि जानकारी कयाबिज्याये धुंकी । ज्या भाला कयाच्वंपिनि छुं गथे जुयाः समस्या जुयाः ‘थथे जुल, गथे याये गुरुमां ?’ धाःवने माःगु इलय् वसपोलं सररं समाधान लुइकाबिज्याइ ।अले थुकथं योजना कथं ‘परियत्ति सद्धम्म कोविद’पिनि धर्मपुजा ज्याझ्वः न्ह्यात । दुने हलय् पठ्ठानपाली पाठ जुया च्वँच्वं थीथी परियत्ति केन्द्रयापिं बौद्ध विद्वानपिं बुलुहुं थ्यंकः बिज्यानाच्वन । कोविद उपाधिधरपिंसं थःथःगु लँुया तक्मा क्वखानाः तसकं हे लय्ताः ख्वालं नां दर्ता यानाबिज्यात । नां दर्ता जूलिसे म्हासुगु खादां न्ययेकेगु ज्या जुल । पठ्ठानपाठ सिधयेवं वोधिज्ञान भन्तेया धर्मदेशना जुयाच्वँच्वं हे सम्माननीय प्रधानमन्त्री केपी शर्मा ओली, प्रथमि महिला राधिका शाक्य नापं धाःगु इलय् हे विहार थ्यन । प्रधानमन्त्री तिपुलिं गुरुमांयात उपहार नं लःल्हात । वय्कःयापाखें कोविद जुयाबिज्याःपिं भन्तेपिंत सिद्धार्थ मूर्ति लःल्हायेगु ज्या जुलसा गुरुमामं ध्यबा खाम व म्हिचा लःल्हानाबिज्यात । ल्यं दुपिं सकसितं राधिका शाक्यजुं लःल्हानादिल । गुरुमांया दानय् हानं नं तँसा बियाः छम्ह दातां सकसितं पश्मिना गा छपु छपु नं लःल्हात । थीथी विहार परियत्ति केन्द्रया अध्यक्ष जुयाबिज्याःपिं कोविद उपाधिधर भन्तेपिं, गुरुमांपिं, अथेहे शिक्षिका गुरुमांपिं नापं विद्यार्थी कोविदपिनिगु मुनां सकलयात अतिकं लय्तायेका बिउगु दु । स्कुल स्कुलय् जुइगु पुनर्मिलन समारोहय् थें ‘छःपिं गुलि सालयाम्ह ?’ धकाः न्यनाच्वंगु नं खनेदत । दीक्षान्त समारोहया दसिपौ व तक्मा हे वसपोल सकसिगुं दसि खः । नेपालय् न्हापां थ्व बौद्ध परियत्ति शिक्षाया सुरुवात यानाबिज्याःपिं श्रद्धेय बुद्धघोष महास्थविर, अनगारिका सुशिला व कल्याणमित्र धर्मरत्न शाक्य त्रिशुलीपिं थौं जीवित दुगु जूसा गुलि लय्ताइगु जुइ थुगु ऐतिहासिक कोविदपिनिगु मुना खनाः । धाथें धम्मवती गुरुमांया सोचं पिदंगु थ्व महत्वपूर्णगु मुनाय् थीथी थासं थीथी बौद्धविद्वानपिं छथासं मुन । मेगु महत्वं जाःगु खँ नेपाल बौद्ध परियत्ति शिक्षाया केन्द्रीय परिक्षा नियन्त्रक वोधिज्ञान महास्थविरया उपस्थितिइ ज्याझ्वः जुल । थेरवाद बुद्धिस्ट एकेदेमिया शिक्षक नापं बौद्ध परियत्ति शिक्षा अनुसन्धान समितिया दुजः डा. त्रिरत्न मानन्धर, नेपाल बौद्ध परियत्ति शिक्षा पाठ्यक्रम निर्माण कमिटीया दुजः अमीता धाख्वाःपिं सकलें छथासं मुंगु गुलि लसताया खँ जुल । थीथी जिल्लां झाःपिं उपासक उपासिकापिं विशेष यानाः लुम्बिनी परियत्ति केन्द्रं झाःपिं कोविद उपाधिधरपिं मोतिलाल यादव, फुलचन्द लोहारपिनि वसपोलपिं विशिष्ट व्यक्तिपिं प्रत्यक्ष नापलाये खनाः तसकं लय्ताल । चान्हसिया बसं सुथय् थ्यंकः झाःपिं वय्कःपिंसं धम्मवती गुरुमांया दर्शन याये खनाः अहोभाग्य तायेकल । दकलय् न्ह्यइपुगु खँ ला छगू हे परिवारया न्याम्ह तताकेहेँ अमिता धाख्वा, रमिता धाख्वा, संगीता धाख्वा, सति धाख्वा व ललिता ध्वाखापिं कोविद उपाधिधर जुयाः उदाहरण जुयादीगु दु । थ्व अभूतपूर्व मुनां नेपाल बौद्ध परियत्ति शिक्षां गुलि प्रगति यानाच्वंगु दु धयागु ला क्यना हे च्वंगु जुल । विभिन्न जिल्लां विभिन्न जातजातियापिं मनूतसें थ्व शिक्षा काये हे माःगु खः धकाः थुइका हःगु खँ हे बुद्ध जन्मभूमि नेपाःया लागि भिंसुचं खः । अन्तय् बुद्ध शिक्षा स्यनेकने यायेत सदां जागृत जुयाबिज्याःम्ह अनन्त गुणमयी श्रद्धेय धम्मवति गुरुमांयात कोटी कोटी वन्दना ।","August 04, 2018 05:43 AM"
https://nepalbhasatimes.com/48469,मेमेगु,११४२ यंलाथ्व सप्तमी,गुंला बाजनय् पुलांपिं द्यःपिं,"यँयाः नेपाःया हे दकलय् उल्लासमय जात्रा धाःसां छुं मपाः । छाय्धाःसां यँयाः शुरु जुइवं हे येँ देय् जीवन्त जुया वइ । छक्वलं हे थीथी कथंया प्याखं व पर्व शुरु जुयाः प्यखेरंया वातावरण झःझः धया वइ । उखे लाखे, थुखे पुलुकिसि, भचा उखे दीप्याखं, अनं उखे महाकाली प्याखं…थज्याःगु अनेक प्याखंतय्सं यानाः यँयाः जिगिजिगिं खाना वइ । थ्व फुक्क प्याखं व पर्वतय् दथुइ नं दकलय् न्ह्यइपुगु व सकस्यां ध्यान वनीगु छगू जात्रा खः श्री कुमारीया रथ सालीगु जात्रा । यंलाथ्व चतुर्दशी कुन्हु जुइगु थ्व जात्राय् श्री कुमारीया नापनापं श्री गणेश व श्री भैरवया नं रथ सालेगु याइ । थ्व जात्राया दकलय् महत्वपूर्ण पक्ष छु नं खः धायेबलय् थ्व स्वंगुलिं रथय् तयाः देय् चाःहीकीपिं द्यःपिं स्वम्हं हे जीवित मनूत हे खः । अर्थात मनू हे द्यः जुयाबिज्याःपिं ।                                                         थुगुसीया यँयाः पर्व नं शुरु जुल हे धाःसां जिल । यँयाःबलय् पित हइगु फुक्क हे प्याखं व पर्वया तयारी ज्या न्ह्यायेधुंकूगु दु । उकी कुमारीया रथ यात्रा न्ह्याकेगु लागिं नं माःगु ज्या शुरु जुइधुंकूगु दु । अप्वः यानाः यँयाःया रथय् खनाच्वंपिं थ्व स्वम्हं द्यःपिं थुगुसी धाःसा गुंला पर्वया झ्वलय् स्वयम्भूइ धाः थानाः सहभागी जू वयाच्वंगु खने दत । पुलांम्ह कुमारी मतिना शाक्य, पुलांम्ह गणेश संवेग शाक्य व पुलांम्ह भैरव रुजन शाक्य । वय्कःपिं स्वम्हं निवर्तमान द्यःपिं खः । गणेश व भैरव जुयादीपिं संवेग व रुजन द्यःया आसनं कुहां वःगु निदँ तिनि दत । कुमारी जुयादीम्ह मतिना शाक्य आसन कुहां वःगु न्यादँ दत । मिजं द्यःपिं १३–१४ दँ तक नं द्यः जुइ जिउसां मिसाम्ह द्यः धाःसा १२ दँ क्यने न्ह्यः हे आसनं क्वकाइगु चलन दु । आसनं कुहां वःगु ई न्हापा लिपा लाःसां वय्कःपिं स्वम्हं छगू हे कालया समकालीन द्यःपिं खः । अजूचायापुगु संयोग ला छु खः धाःसां वय्कःपिं स्वम्हं थौंकन्हय् १७ दँय् क्यनाच्वंगु दु । स्वम्हं १२ तगिमय् ब्वनाच्वंगु दु । अले स्वम्हेस्यां विषय कम्प्युटर साइन्स खः । वय्कःपिं स्वम्हं हे थुगुसीया गुंला पर्वया इलय् स्वयम्भूइ धाः व बाँसुरी पुयाः सहभागी जू वयाच्वंगु खने दत । रुजन व संवेग धाःपाखे अले मतिना बाँसुरीपाखे थःथःगु त्वाःया बाजं खलकय् समावेश जुसें स्वयम्भू महाचैत्यया सेवाय् वयाच्वंगु खः । मतिना कुमारीया आसनं कुहां वःगु वि.सं. २०७४ सालय् खः । वय्कः कुमारी जुयाच्वंगु इलय् हे देशय् गणतन्त्र वःगु खः । उकिं वय्कःयात गणतान्त्रिक नेपाःया न्हापांम्ह कुमारी नं धायेगु याः । तर कुमारीया आसनं कुहां वयेधुंकाः नं वय्कः सुम्क धाःसा च्वनामदी । स्कुलय् हे वनाः ब्वं वनेगु ज्याया अतिरिक्त मेमेगु नं सिर्जनशील ज्याय् वय्कः सहभागी जुयादिल । थ्वहे झ्वलय् आसनं कुहां वःगुयां दछि लिपा हे वय्कलं बाँसुरी सयेकादीगु खः । वय्कः च्वनादीगु इतुम्बहालय् बाँसुरी स्यनेगु ज्या जूगु खःसा अन हे वय्कलं थ्व कला सयेकादिल । वहे सालया गुंलाय् वय्कः स्वयम्भूइ समेत झायेधुंकूगु खः । पूर्व कुमारी बाँसुरी पुयाः स्वयम्भूइ वल धकाः अबलय् तसकं बय्बय् नं जूगु खः । वय्कः स्वयां न्ह्यःयापिं सुं नं पूर्व कुमारीपिं अथे बाँसुरी पुयाः सार्वजनिक रुपं पिहां वःगु खने मदुनि । पूर्व कुमारी मतिना अप्वः यानाः बाँसुरी पुयादीम्ह खःसां वय्कलं धाः, भुस्याः व ताः नं थायेसः । अय्नः वय्कःयात अःपुगु धाःसा बाँसुरी हे खः । थौंकन्हय् इतुम्बहालय् च्वनादीम्ह वय्कःया मेपिं मिसापिं पासापिं नं अप्वः यानाः बाँसुरी हे पुइपिं खः । वय्कःया तता मिजला नं बाँसुरीइ पोख्त जूगु कारणं मतिनायात नं बाँसुरी हे यःगु जुइमाः । छेँ जक मखु त्वालय् तकं वय्कःया दकलय् सतीम्ह पासा थःहे तता मिजला खः । गुंलाबलय् वय्कः सुथय् ६ बजे जुइ न्ह्यःहे स्वयम्भूइ थ्यनेधुंकी । अले अनंनिसें हे बाँसुरी पुयाः इतम्बहाःया छेँ तक थ्यंकः वइ । मेमेगु न्हि क्याम्पस वनेमाःगु जूगुलिं बिदा कुन्हु न्ह्याबलें नं वय्कः स्वयम्भू थ्यं । पूर्व गणेश संवेग व पूर्व भैरव रुजन गुंला सेवाय् सहभागी जुयादीगु धाःसा थुगुसी न्हापांखुसी खः । वय्कःपिं निम्हं द्यःया आसनं कुहां वःगु निदँ तिनि दत । अर्थात वय्कःपिं मदयेक रथयात्रा जुइत्यंगु थुगुसी निक्वःगु खः । न्हापा द्यः जुयाच्वंगु इलय् वय्कः कुमारी माजु थें छेँय् तुं च्वनेमाः धइगु मदु । पिहां वने जिउ । स्कुल नं वने जिउ । तर वसः धाःसा थः यःगु पुने मजिउ । गणेद्यःया रंग कथं न्ह्याबलें तुयूगु हे जामा थेंज्याःगु पसः पुना जुइमाः । अले थीथी कथंया नियमय् नं च्वनेमाः । अथे खःसां वय्कः छक्वः द्यःयागु हे पसः पुनाः येँया सिटी सेन्टरय् जूगु म्युजिक कन्सर्ट स्वयेत झाःगु जुयाच्वन । तर पिहां वंसां चिपनिप याये मजिउगु, लाःलाःगु नये मजिउगु, पिने द्यने मजिउगु नियमत धाःसा वय्कलं पूवंक हे पालना यानादीगु जुयाच्वन । थुगुसी स्वयम्भूइ बाजं थानाः सार्वजनिक रुपं वये खनाः धाःसा वय्कःयात तसकं लय्ताये वयाच्वंगु दु । खतुं वय्कः नं इतुम्बहाःया शाक्य कुलपुत्र जुयादी । तर च्वनेगु धाःसा अप्वः यानाः ओमबहालय् जूगुलिं थःगु मूल त्वाःयापिं पासापिं अप्वः म्हमसिउ । आः बाजं थायेगु ज्यां यानाः वय्कल. इतुम्बहाःया नं आपालं मनूत म्हसीके खन । पासापिं नं यक्व दत । थुकिं यानाः थुखेपाखे वय्कःया रुचि अझ अप्वया वन । वय्कः नं थथे बाजं थानाः गुंलाबलय् स्वयम्भूइ वःगु न्हापांखुसी खः । धाः थायेगु वय्कलं त्वालय् हे स्यनाच्वंथाय् सयेकादीगु खः । मेपिं मस्तय्सं थें वय्कलं नं याउँक हे सयेकादीगु खनेदु । न्हापांखुसी मेपिं सर्वसाधारण थें थः नं बाजं थानाः गुंला पर्वय् सहभागी जुइ खनाः वय्कलं न्ह्यइपुगु महसुस यानादी । तर कलेज वनेमाःगु जुयाः न्हिंन्हिं धाःसा स्वयम्भूइ वने मखं । अथे खःसां कलेज विदा जुल कि हे स्वयम्भू वनेगु धाःसा त्वःता मदी । मचांनिसें द्यः जुयाः वय्कःपिंसं नेवाः संस्कृतिया छगू महत्वपूर्ण ब्वयात कःघानादीगु सकस्यां सिउगु हे जुल । यँयाःबलय् जुइगु कुमारीया रथ यात्रा विश्वन्यंकं हे नांजाःगु पर्व खः । उकिया हे छगू महत्वपूर्ण ब्व वय्कःपिं खः । द्यः जुइबलय् सकस्यां मान सम्मान तइ । भागि याः वइ । हनाबना तइ । थ्व सुखद् पक्ष जुल । तर सदां छगू हे कथंया वसः पुना जुइमाःगु, मेपिं थें यःयःथाय् वने मदइगु, यःयःगु नये मदइगु नियमया पालना यायेगु धाःसा थाकुगु खँ खः । वय्कःपिंसं उगु थाकुगु नियम पालना यानाः नेपाःया संस्कृति म्वाकेगु ज्याय् योगदान बियादीगु दु । आः द्यःया आसनं कुहां वयेधुंकाः नं हानं संस्कृतिया हे मेगु ब्व जुयाच्वंगु नेवाः संगीतय् सहभागी जुयाः हानं नं नेवाः म्हसीका दुने हे वय्कःपिंसं थःपिंत दुथ्याकादीगु दु । थ्व अझ लसताया खँ खः । वय्कः थुज्वःपिं द्यःया आसनय् च्वनेधुंकूपिं हस्तीपिं सहभागी जुयाच्वंगु बाजं खलःत नं धाथें हे भाग्यमानी धायेमाः । वय्कःपिनिगु थ्व सहभागितां गुंला बाजंप्रति मेमेपिं ल्याय्म्हतय्गु नं आकर्षण अप्वया वनीगु आशा यायेफु । द्यःया आसनं कुहां वयेधुंकाः आः वय्कःपिंत नेवाः संस्कृतिया संरक्षण व संवद्र्धन यायेगु अभियानया राजदूत दयेकाः नं खटे याये जिउ । द्यः जुयाः वय्कःपिंसं गुगु दुर्लभ कथंया दैवीय अनुभव याये खन, व सकस्यां भाग्यय् दइगु अवसर मखु । वय्कःपिंसं मुंका हःगु अज्याःगु दुर्लभ अनुभव व अवसरयात नेपाःया संस्कृति संवद्र्धन यायेगु भिंगु ज्याय् छ्यले फुसा व अवश्य नं बांलाःगु ज्या जुइ । वय्कःपिं जक मखु, वय्कः स्वयां पुलांपिं पूर्व कुमारी, पूर्व गणेश, पूर्व भैरवपिंत थुकथंया सांस्कृतिक अभियानया अंग दयेकाः न्ह्यज्याके फुसा उकिं न्यंकभनं सकारात्मक सन्देश प्रसार याइगु निश्चित खः ।","September 03, 2022 12:58 AM"
https://nepalbhasatimes.com/32586,मेमेगु,११४० दिल्लाथ्व द्वादशी ,न्यातपौ देगःया जिर्णोद्धार व स्थानीय श्रमदान,"पुष्प मुनंकःमि                                                          कोरोना अले लकडाउन । नेपाल जक मखु थ्व पृथ्वी (धर्तिमाता) हे आरामय् च्वनाच्वंगु ई । न्यने दु सछि द“या छकः थथे ल्वय् महामारीया रुप कयाः पृथ्वीइ न्यनी । सायद प्रकृतिं काःगु थ्व विश्राम खः । सकल मानव जाति धाःपिंत दुने कुनाः लकस थः यथें पिने जुइगु छगू अवसर । तर कोरोनाया आक्रान्तया ई दुने नं ख्वपय् च्वंगु न्यातापोल (ङातापोल) स्यं–ल्ह्वनेगु ज्या धाःसा न्ह्यानाच्वंगु दु । २०४५ सालया भुखालं स्यना अबले नं स्यं–ल्ह्वनेगु ज्या जूगु खः । अबले दकलय् च्वय्या छतँ स्यनाः अथे हे ४ इन्च ति पाःगु खः । अबले नं ख्वप नगरपालिकाया आर्थिक अले प्राविधिक ग्वाहालिं थ्व न्यातापोल अले उकिया लिक्कसं च्वंगु भैलद्यः नं स्यं–ल्ह्वनेगु ज्या पूवंगु खः । थ्व पालय् नं २०७२ सालया तःभुखाय् (८.२ रेक्टर स्केल, खय‍्तला सरकारं थीथी हुनिया कारणं ७.९ जक धाःगु दु) या कारणं भैलद्यःया द्यः छेँ अले न्यातापोल बामलाक हे स्यन । थन तक कि न्यातापोलया गृह प्रवेश यायेत दयेकातगु मू लुखाखलुया अंगः तक नं तज्याःगु खः । अले दकलय् च्वय्यागु पौया त्वानासि“ं मध्ये छगः त्वानासिँ हे भुखाय् ब्वयाच्वंगु इलय् कुतुं वःगु खः । थ्व विश्व प्रसिद्ध न्यातापोलया निर्माण कला दुग्यंका स्वयेगु खःसा थौंया राय्फ्ट फाउण्डेशन अले ज्यामितिय दृष्टिं पुरा वर्गाकार डिजाइन, अले भार (लोड) दक्व वर्गाकारया केन्द्रबिन्दुइ संरचनाया केन्द्रीय गुरुत्वाकर्षण(Center of Gravity) लाइगु यानाः डिजाइन यानातःगु खः । भुखाय् ब्वइबलय् वइगु हलचलय् थ्व गुरुत्वाकर्षण संगु छपू हे मपाइगु याना डिजाइन यानातःगु अले मोहडात तक नं ग्रीड (Module Scale) य् थन तक कि १०८ गः त्वानासिँ तक नं मोडुल स्केलय् तयातःगु छगू उत्कृष्ट बास्तुकलाया डिजाइन कथं कायेछिं । अले व इलय् नं लखं असर मयाकेत द्यःचाः तया वाटर प्रुफया ज्या तक नं व्यवस्था यानातःगु यथार्थ थन न्ह्यथनेबलय् उगु इलय् उमिगु प्राविधिक ज्ञानयात थन छ्यंक्वछुके माः थें च्वं । अथे हे पिनेया छगः अंग अले दुने मेगु अंगः दयेकाः उकि दथुइ खालि ९ऋबखष्तथ० तयाः देगःया गृहस्थलय् पिनेया फय्या आगमनया व्यवस्था यानाः अन दुने ब्वलनिगु ख्वाउ“गु अले फ्वसा वइगुयात नं समाधान यानातःगु दु, गृहस्थलया गोप्यता कायम याना । सिभिल निर्माणया मिखां थथे खःसा आध्यात्मिक दृष्टिं स्वयेबलय् थ्व देगः हानं पुरा हे पूर्वीय दर्शनय् बः कयाः डिजाइन यानातःगु यचुक खनेदु । न्यागू फः, त्वाथया जवंखवं न्याज्वः शक्ति, न्यागः थां क्वाः, न्यातँ पौ, देगःया प्यंगू कुनय् न्याम्ह गणेद्यः, यानि पञ्च तत्व, पञ्च योग, पंच कुमारी, पंच कन्या, पंच धातुया सांकेतिक अर्थ कथं दयेकातःगु देगः । देगःया पलिइ १०८ गः त्वानासिँ दु, गुकिया अर्थ खः जप, ध्यान याइबलय् १०८ गः दुगु माला जप यानाः शान्ति स्वस्ती याकि । यानि दछिया १२ लाः अले छम्ह मनूया ९ गु आत्मा अथवा प्राण परित्यागया ई कथं ब्वथलातःगु ९ गू छिद्र अले दछिया १०८ छिद्र । थज्याःगु देगःया दुने उग्र भैलद्यःयात कःघायेत स्थापना यानातम्ह शान्त मुद्राय् च्वंम्ह सिद्धीलक्ष्मी, न्यां पात्र मखु ल्हातय् जल पात्र ज्वनाः, ल्यूने मिया आभा मखु पलेस्वांया लप्तेया आभा तयाः सांकेतिक रुपं शान्त, सौम्य देवि अले उग्र भैल द्यः स्वया तजायेक, जवंखवं मिजं शक्ति देव तयाः अले मिजं शक्तियात हे आसन दयेका च्वंम्ह देवी सिद्धी लक्ष्मी बिराजमान दु न्यातापोल देगलय् । गन पौ पतिकं यखानातःगु फय्गं तिनितिनि न्यानाः शान्ति, सौम्यया सन्देश न्यंकाच्वनी । नेपाः जुजु धकाः नांजाःम्ह जुजु भूपतीन्द्र मल्लया डिजाइन कथं दयेकूगु थ्व न्यातापोलया बारे राष्ट्रिय अभिलेखालयय् सुरक्षित यानातःगु थ्यासफू गुकियात डा. जनकलाल वैद्यजुं सफूया रुपय् पिकयादीगु दु, कथं ख्वपया कालिगढ जक मखु यल, नाला, भ्वँत आदि थाय्या ज्याविज्ञत तक ग्वाहालि वयाः खला दुने दने सिधयेकूगु धयागु न्ह्यथनातःगु दु । यानि थ्व देगः दनेत न्हापा हे ज्यासलय् दक्व तयार यानाः अन युद्ध स्तरय् ज्या यानाः दयेकूगु अनुमान यायेछिं । थ्व न्यातपोल देगः दयेकेगु थासय् न्हापा हे चिग्वःगु मेगु न्यातँजागु देगः दुगु जुयाच्वन गुकियात सुधार यानाः वा उत्कृष्ट डिजाइन यानाः अले मगाःगु जग्गा अधिग्रहण यानाः अन च्वंपिं मनूतय्त आःया पलिख्यः (पलिसा ब्यूगु ख्यः यानि थासय् च्वंपिं जूगुलिं अन च्वंपिंत पालिख्य धाइ) थासय् स्थानान्तरण याःगु जुयाच्वन । थज्याःगु न्यातापोल जिर्णोद्वारया ज्या थ्व पालय् नं भक्तपुर नगरपालिकाया आर्थिक अले प्राविधिक ग्वाहालिं न्ह्याना च्वन । २०४५ सालया भुखाय् लिपा मर्मत याःगु इलय् सिँया ज्या नं यक्व हे यायेमाःगुलिं जुइमाः थ्व पालय् सि“याज्या खास हे याये म्वाः । खालि स्यंगु जक ल्ह्वनेगु अले पौ जक मिले यायेगु ज्या छसि कथं न्ह्यानाच्वन । खय्त ला नगरपालिकाया अनुमानित बजेट ६५,१३,३५८।– तका खः । तर लकडाउन जुया खः ला, त्वाः त्वाः, अले भजन खलः पाखें मदिक श्रमदान वयाः ग्वाहालि वयाच्वंगु दु । गथे थ्व देगः दनेत ख्वप पिनें नं यक्व हे ग्वाहालि वःगु खः । आः तक अथे हे ५५० म्ह ति श्रमदानय् वये धुंकूगु दुसा २४ पुचः श्रमदान यायेत पियाच्वंगु दु । थज्याःगु श्रमदान यायेत उच्च बारया दुजः अले सर्वोच्च अदालतय् तक नं बहस यानादीम्ह वकिल मय्जु अनिता जधारी तक नं श्रमदान याना लय्ताःगु खनेदु ।   अथे हे प्वल अपा सिलेत यक्व हे मय्जुपिं वयाः ग्वाहालि यानाच्वंगु दुसा पौ चिइत ७८ दँ दुम्ह दुरुकाजि सुवाल उलि च्वये वनाः ज्या याना च्वंगु स्वयेबलय् झी पुर्खा प्रति गर्व ताया वइ । न्हापाया सीप प्रविधि छ्यलाः ल्ह्वनेगु ज्या न्ह्याकेगु ज्या कःघानाच्वंम्ह वरिष्ठ जिर्णोद्वार आर्किटेक्ट भाजु रामगोविन्द श्रेष्ठ अले वय्कःयात ग्वाहालि कथं निर्माणस्थलय् भाजु पूर्ण गोपाल राजचल सनाच्वंगु दु । भाजु पूर्ण गोपाल राजचलया कथं थीथी थासं नगद ७ लख, ग्वंगः अपाः, पोल अपा १५ द्व, चा, क्वपु ग्वाहालि कथं वयाच्वंगु दु । अथे धिसिलाक ज्या यायेया नितिं सम्पदा क्षेत्रय् ज्या यानाच्वंपिं दकःमि अले सिँकःमितय्त हे ज्याखँय् छ्यलातःगु दु । थ्व हे रफ्तारं ज्या न्ह्याना वन धाःसा ७ गते निसें खः ग्वयेगु न्ह्याकाः थ्व असार महिना दुने हे जिर्णोद्वार ज्या पुवनीगु अनुमान अःपुक हे यायेफइ ।","July 02, 2020 05:26 AM"
https://nepalbhasatimes.com/48930,मेमेगु,११४२ कौलाथ्व पञ्चमी,ब्वयेकेगु मखुला भुतमालि,"                                                         सर्वज्ञरत्न तुलाधर आकासय् प्याखं ल्हुइ, पातालय् बाजं थाइ थ्व छु खः ? – धकाः सुनानं क्वाः न्यँसा थुकिया लिसः जुइ भुतुमालि ब्वयकेगु । थ्व जुल नेवाः क्वाः । प्यकुंलाःगु भ्वँयात चीपुगु ति कथि निपु, छपु धनुष थें चाःतुइकाः अले मेगु वाण थें तप्यंक तयाः दयेकाः कःकाः तयाः सुकां चिनाः मोहनिबलय् आकासय् ब्वयेकेगुयात हे भुतमालि ब्वयेकेगु धाइगु खः । भुतमालि, भुतिमालि, भुतुमालि, भ्वतमालि, भ्वतामालि, भ्वतिमाला, भुतिमाला, भुनिमालि, भुतिमा, बखुंमालि, बतिमा (दोल्खा) न्ह्यागु हे धाःसां आखिर थ्व भुतमालि हे खः । थाय् व मनू स्वयाः पाःगु नां जक खः । भुतमालिइ धनुष थें चाःतुगु कथियात पपू कथि (बपि कथि) धाइसा बिचय् वाण थें तप्यंगु कथियात दुगःकथि (त्वाः कथि) धाइ । दुगःकथिया दकलय् च्वय्यागु च्वकायात भुतमालिया त्वाः धाइगु खः । त्वाः दुथाय् च्वंगु कथि जूगुलिं हे त्वाःकथि धाःगु जुइमाः । त्वाः धयागु भुतमालिया स्टेरिंग खः । त्वाः गुखे स्वकाः का तुला काल भुतमालि उखे हे ब्वाँय् वनी । सर्गः वँचुसे च्वनाः, निभाः थिनाः, न्हिच्छि चच्छि वा वइगु दिनाः सिनाज्या सिधःगु ई । हानं हानं वा वःसा वामा पाकय् मजुइ ला धकाः इन्द्रयात ‘आः वा वये गात, वा पाकय् जुइ त्यल’ धकाः भुतमालि ब्वयेकाः वाद्यःयात खबर छ्वयेगु खः धयागु जनधारणा दु । न्हापा न्हापा सिनाज्या सिमधयेकं भुतमालि ब्वयेके मजिउ धाइ । ब्वयेकलकि वा दिनाः सिनाज्या स्यनी धकाः ब्वःबिइ । झीथाय् भुतमालि कःसि, पलिइ, जस्ताय् थःथिति पासाभाइ मुनाः नयेगु त्वनेगु ज्वरे यानाः ततःग्वःगु स्पिकर जवंखवं तयाः मालश्री, नेवाः धुन हायेकाः कौला लछियंक हे ब्वयेकी । अय्सां अष्टमि, नवमि, दशमि स्वन्हु विषेश जुइ । थबलय् सर्गः जायेक सादा, ह्याउँलाल, वाउँलाल, हाकुलाल, म्हासुलाल, वँचुलाल, बापाःच्या, दारिवाल, पानबुता, शंखबुता, फात्वाः, धर्के, तिनधर्के, तिनकुने, चारकुने, न्हिपंवाल भुतमालिं इलिलिलि जाइ । भुतमालि बाजंत भुतमालि ब्वयेकेत पन्जा, गगल्स, क्याप ज्वनाः तयार जुयाच्वनी । थुकथं भुतमालि धायेवं हे मिजंपिनि थः मचाबलय्या लताइँ, सुका व मन्दलि कासा लुमना वइ । थौंकन्हय् मिसापिं नं भुतमालि ब्वयेकेगुलिइ न्ह्यचिलावःगु दु । भुतमालि नं निताजि दु । नेपाली भ्वं व लखनऊ भ्वंयागु । लखनऊ भ्वँतय् नं सादा व शंख घोतय् यानातःगु धकाः निथि दु । शंख घोतय् यानातःगु भुतमालि घोतय् याना मतःगु भुतमालि स्वयाः भचा थिके जुइ । नेपाली भ्वंयागु भुतमालि नं लखनऊ भुतमालि स्वयाः भचा अप्वः हे थिके, तर बांलाः । नेपाली भ्वंयागु भुतमालि झीथाय् हे दयेकीगु जूगुलिं मस्तय्त धकाः चिचिपाःगु नं दयेका ब्यू । थौंकन्हय् ला अझ चिक्चा–चिक्चापाःगु ब्वसा भुतमालि नं दयेकू । नेपाली भुतमालि लखनऊ भ्वंया भुतमालि थें झ्यारझुर गुइ मखु । लखनऊ भुतमालिइ नं स्यःका धकाः भुतमालिया बोर्डरय् सुका तयातःगु दइ । थौंकन्हय्या भुतमालि प्लास्टिकयागु उकिसनं बिज्ञापन, यिखभ लयतभक, यिखभ त्रगयतभक, mभककबनभक, कार्टुनया पात्र आदि इत्यादि छापय् यानातःगु दइ । अझ गुगुं ला भराय्पाःगु कापःयागु लापाचा, झंगः, आकार प्रकारय् दयका तःगु दइ । भुतमालिया ज्यान धयागु कःका हे खः । कःकायात गलःका, झ्याखिं (ख्वपय्) नं धाः । कःका तयेत दकलय् न्हापां सुका छत्वाः कयाः जवगु पपू कथिं खवगु पपू कथि तक स्वतु का नापे यायेगु । अले पपू कथि व दुगः कथि क्रस जुयाच्वंथाय् सिन्कां च्वय् छप्वाः क्वय् छप्वाः क्रस जुइक निप्वाः खनेगु । अथेहे च्वय् प्वाः खनागु थासं छगू पाख क्वय् दुगः कथिया जवं खवं छप्वाः छप्वाः खनेगु । अले न्हाचःयागु सुका निलः यानाः सिन्कां प्वाः खनागु प्वालय् सुका दुछ्वया च्वय् दुगः कथि व बपि कथि क्रस जुयाच्वंथाय् व क्वय् दथुकथिइ नं क्वात्तुक निगथः स्वगथः गथः चीगु । च्वय्यागु गथः नं क्वय्यागु व क्वय्यागु गथः नं च्वय्यागु गथःया सुका बराबर यानाः हानं मेगु गथः चीगु । थ्व हे भुतमालिया कःका जुल । थ्वहे कःकाया च्वःलिसे लताइँया सुका स्वाका यंकेगु । कःका तःगु बांलातकि भुतमालियात थःगु बसय् तयेफइ । भुतमालि थःगु कन्ट्रोलय् दइ । कःका बांलाःगु भुतमालि थिकुथिकु पनी, चकिचकि नं नइ । जवय् नं वनी, खवय् नं वनी । च्वय् नं वनी क्वय् नं वनी । सुइगु छ्यं फुसय् यंकाः भुतमालि चकिचकि नके ला थिकुथिकु पंकेला न्ह्यागुं हे याये फइ । भुतमालि ब्वयेकेबलय् भुतमालि थिकुथिकु (थ्याकाथ्याका) नं पनेफु, चकिचकि (चकेचके) नं नयेफु । अप्वः थिकुथिकु नलकि भुतमालि लाता हे जुइ यः, न्ह्याक्व फुँइ तःसां भुतमालि छप्ति हे चकिचकि नइ मखु । थय् जुइबलय् थसिकःका (थथुका) छथु सियाः (निइका) बिलकि भुतमालि हानं चकिचकि नइ । अप्वः चकिचकि नलकि धाःसा क्वसिकःका (क्वथुका) छथु सियाः (निइका) बिलकि नं भुतमालि थिकुथिकु पना वइ । गुम्हगुम्हेस्यां चकिचकि अप्वः नलकि बेमान नल धकाः भ्वंयागु न्हिपं तयाः नं भुतमालि ब्वयेकी । लिपा मनूतय्सं अडियो भिडियो टेपया नं न्हिपं तयेगु याना हल । आः ला अडियो भिडियो टेप नं तना वने धुंकल । अथे हे गबलें भुतमालि ब्वया च्वच्वं हे भ्वाक्क धायेक जूवनेयः । अथे जुलकि लापा नकेगु (स्यायेगु) धकाः दुगः कथि छाति फुलय् याये थें चाःतुइकाः मिलय् याइ । गबलें गबलें भुतमालि जवय् वा खवय् छखे जक धे चुइयः । अबलय् भुतमालियात सन्तुलन यायेत ग्वाः नकेगु (बकुला नकेगु, ग्वाय् नीकेगु) धकाः धेय्चुगुया अःखःपाखे भ्वं छकूचा पपू कथिइ तनेमाः । बांलाःगु भुतमालि ब्वइबलय् स्याकु (स्याफः, सिकुसिकु) नइ मखु । सुका त्वःतूलिसे भुतमालि थसिबाः वनेयः । आक्सय् झन्झन् थहां वनाः लताइँ नं भुतमालि तकया सुका घःमाःया आकारय् चाःतुला च्वनी । दकलय् न्हापां भुतमालि ब्वयेकेत छम्हेस्यां लताइँ ज्वने माल अले मेम्हेस्यां भचा तापाक्क वनाः भुतमालिया पपू कथि ज्वनाः आकासय् ब्वयेका बिइमाः । भुतमालि आकासय् ब्वयेका बिइगुयात हे भुतमालि तिइगु धाइगु खः । भुतमालि त्यू वनीम्हेस्यां बांलाक उखेथुखें, न्ह्यःनेल्यूने स्वया जुइमाः । गबलें गबलें जस्ता, पलिं कुतुवनाः बांमलाक्क घाःपाः जूपिं नं दु । अथे हे भुतमालि ब्वयेकीम्ह नं फुइँ ततं लिहां लिहां वना घाःपाः जूपिं नं दु । भुतमालि आकासय् ब्वलकि मेपिं नाप ल्वाके हथाय् जुइधुंकी । अले फँुइ यायेगु सुरु जुइ । फुइँ कायेगु व फुइँ तयेगु नं सुरु जुइ । जवय् पातापाता फुइँ याःसा भुतमालि जवय् धेचुइ खवय् फाताफाता फुइँ याःसा भुतमालि खवय् धेचुइ । फुइँ तयाः थःगु भुतमालि द्यने लाकेत सनी, द्यने लातकि हानं डबल फुइँ तया तःले लाःम्ह बिसिउँ वने मफयेक भुतमालिं क्वानाः क्वकयाः का छुनेगु याइ, का त्वतेगु याइ, गबले तक चय्त याये फइमखु अबलय् तक का छुनाच्वनी । छुं गथे जुयाः थःगु भुतमालि चय्त जुलकि का तुले हथाय् जुइ, छाय्धाःसां मेमेपिं पलिइ च्वनाच्वंपिंसं कापु पथं दायाः कायेयः । भुतमालि धयागु मब्वःतले ब्वयकेगु, ब्वये धुंका ल्वाकेगु, ल्वाके धुंकाः चायेगु, चाये धुंकाः हानं थाकाथुकु कायेगु खः । गबलें गबलें थाकाथुकु काये धात्तलें लताइँनापं थाकाथुकु काःगु भुतमालिं हे साला यने यः । भुतमालि ल्वाकाः मेपिनि ब्वयाच्वंगु भुतमालि चानाः, चय्त याये हथाय् जुइ । मण्डली जुइत स्वइ । भुतमालि ल्वाकः मवलकि, बिसिउबिसिउँ वनकि हारभुस्याः ! हारुवा ! आदि इत्यादि धयाः लाय्लाय् बुइ । न्हाय् वनीभनं भुतमालि ल्वाकेत करं क्यंकी । भुतमालि चाये फतकि त्वाः हे थ्वयेक ततःसलं चय्त चय्त धकाः हालि । मानौं कि लड़ाइँ हे त्याका वःपिं थें । गुम्हगुम्हस्यां टिन थाइ, देमा थाइ, भुस्याः तकं थाइ । हाः हू याइ । न्ह्यइपुकी । नेपाली पहलं भुतमालि ब्वयेकीपिंसं लताइँया सुका त्वःताः, का छुनाः भुतमालि चाइसा मधेसी पहलं ब्वयेकीपिंसं सुका झ्वाँय्झुइँ सालाः भुतमालि चाइ । अय् जूगुलिं नेपाली पहलं ब्वयेकीपिनि सुका अप्वः फुइ । थौंकन्हय् थें रेडिमेड सुका लताइँ अबलय् न्यायेगु मदु । अबलय् न्याये दुगु सुका धयागु पाँच सय गज, हजार गज (डायमण्ड ब्राण्ड), गनमार (सिंयागु चिक्चा ग्वःगु लताइँखय् वइगु), शालिमार ब्राण्ड, कोटस् ब्राण्ड, रिल सुका, २० नं या ग्वारा सुका खः । थ्व सुका फुक्क माजा मदुगु, माजा तये मानिगु सुका खः । अले माजा तयेगु धकाः साबदाना दायेकाः लस्सा वयेकाः छपा ल्हातिइ साबदाना मेगु ल्हातिइ खाःचिं (खाचुं, चिमचुं) ज्वनाः, छम्हेस्यां सुका त्वःतेगु मेम्हस्यां सुका तुलेगु यानाः माजा तयेगु खः । गुम्ह गुम्हस्यां खासा व खाःचिं, कुन्हू व खाःचिं, खेँ व खाचिं माजा तइपिं नं दु । अःखः माजा, डबल माजा धका सुका बल्लाकेत तइपिं नं दु । गबलें गबलें माजा तःगु मिले मजुलकि धाःसा सुका बल्लायेगु सत्ता थुसुथुसु (तुसुतुसु) वने यः । बांलाक्क माजा तःगु सुकां वक्व वक्व चयेत नं यायेफु । मन्दलि जुयाच्वनेफु । थौंकन्हय् माजा तयेगु झन्झत छता मन्त । दां जक पुलेमाः मेसिनं माजा तयातःगु प्यतु, खुतु, च्यातु, झितु, झिंनितु का तयाः निला तःगु रंगिन सुका, व नं किसिम किसिमयागु इन्डियन, धैधैगु न्यायेगु दत। न्हापायागु माजा थौंकन्हय्या भासं अर्गानिक माजा खःसा थौंकन्हय्या माजा केमिकलयुक्तगु माजा खः । गुगु झीत मनिंगु माजा खः । छुं गथे जुयाः थौंकन्हय्या माजा दुगु सुकां ल्हातिइ, म्हय् गननं कित, झ्वय्पिल धाःसा बांलाक बिचाः यायेमाः । तर थौंकन्हय् न्हापा थें भुतमालिया क्रेज धाःसा मंत । भुतमालि नं थिके, सुका नं थिके, ई नं मदयावन । न्हापा स्वया झंझं लिमलानावन । पलिइ, कःसिइ, जस्ताय् मस्त चाना हःगु भुतमालि लाये धका तयार जुयाच्वनी । गुम्हं पँ, गुम्हं ताहाकःगु कथि ज्वनाः भुतमालि वलकि दाया काये धकाः सुलाः पियाच्वनी । गुम्ह गुम्हस्यां मण्डली कयेकाः कायेत सनाच्वनी । भुतमालि गुतकि धाःसा जाग्वः, जाति, मः, कुन्हू नं परका हानं ज्या काइ । अबलय् थौंकन्हय् थें सेलो टेप मदु । भुतमालि ब्वयेके त्यइ, फय् सनी मखु । फय् मसंकं भुतमालि ब्वइ मखु । हीमी चाइ । अले छु माल, फस द्यःयात ब्वः बिइ – फय् प्वाः द्यःया न्हाय् स्यं !!! फय्क्वाः द्यःया न्हाय् वं !!! धकाः हालि । भुतमालि ब्वयेकाः ल्यं दुगु सुका, लाना कयातःगु कापु ज्वनाः चुकय्, लाछिइ, ननिइ, बहालय् वया हन्दलि मन्दलि कासा, झ्वाइँझुइँ कासा म्हिताः भुतमालि नखः क्वचायेकी । थौंकन्हय् न्हापा थें कःसिइ, जस्ताय्, पलिइ च्वना भुतमालि ब्वयेके मछिनावःगुलिं भुतमालि कासा धकाः भुतमालिबाजतय्गु लागि अलग्ग हे तिंख्यलय्, पहाडय् भुतमालि कासाया ग्वसाः ग्वया वयाच्वंगु नं दु । अथेहे थौंने ने.सं. ११४१ कौलागाः ३ सनिवाः, बुरांख्यःया न्यत उदाय छेँय् उदाय समाजया उदाय् युवा पुचःपाखें भुतमालि कासा ज्याझ्वः याःगु खः ।","September 30, 2022 05:21 AM"
https://nepalbhasatimes.com/34043,मेमेगु,११४० यँलाथ्व सप्तमी,अनलाइनय् नेवाः संस्कार,"येँ- कोभिड–१९ महामारीया कारणं थौंकन्हय् ज्याकूया ज्या, मस्तय् आखः ब्वनेगु ज्या, सांगीतिक ज्या, साहित्यिक ज्याया नापनापं गोष्ठी व सहलह थेंज्याःगु ज्याझ्वःत तकं अनलाइन मार्फत सञ्चालन जुयाच्वंगु दु । थ्वहे झ्वलय् आः साहित्यिक, सांगीतिक, प्रशासनिक जक मखु संस्कार व संस्कृतिया ज्याखँ तकं अनलाइनपाखें सम्पन्न जुइगु चलन नं शुरु जुया वःगु दु ।                                                         अमेरिकाय् च्वनाः नेवाः संस्कार संस्कृतिया ज्याय् सक्रिय जुया च्वनादीम्ह भाजु बासव राजोपाध्याय थौंकन्हय् अनलाइनपाखें हे अन च्वंपिं नेवाःतय् इहि, बा¥हाः, श्राद्ध, जंक्व आदि थेंज्याःगु संस्कारया ज्या यानाच्वनादीगु दु । थनिं प्यन्हु न्ह्यः तिनि थम्हं अमेरिकाया कनेक्टिकटय् च्वनादीम्ह राजेन्द्र श्रेष्ठ व ज्योतिका श्रेष्ठया म्ह्यायमय्जु ऋतु श्रेष्ठया इहि संस्कार अनलाइन माध्यम जुमपाखें सम्पन्न यानागु खँ ‘नेपालभाषा टाइम्स’ लिसे जूगु खँल्हाबल्हाय् कनादिल । भाजु राजोपाध्याय च्वनादीगु थाय् मेरिल्याण्डं अन वने स्वघौ विमानय् च्वना वनेमाः । थौंकन्हय् अथे वनाच्वनेगु सम्भव मदुगु जुयाः वय्कलं जुमपाखें मचाया इहि संस्कार यानादीगु खः । भाजु राजोपाध्यायं कनादीकथं इहि संस्कारया लागिं तयारी जक यायेत हे स्वघौ माल, वयां लिपा लगातार खुघौ तक जुमय् च्वनाः मचायात कर्म खंकेगु ज्या यानादीगु खः । थुकिया लागिं माःगु सामान अन तयारी जुइवं वयकलं भ्वँतय् मन्दः च्वयाः ईमेल यानादिल । उकियात उखें प्रिन्ट यानाः पिकायेवं उकी हे द्यःने पोतायचुं मन्दः च्वयेगु ज्या जुल । छु छु सामान गन गन तयेगु धकाः न्हापा खिचे यानाः फोटो छ्वया बिल । कन्हय् कुन्हु इहि याइथाय् वाइड व क्लोज यानाः निगः क्यामेरा तयाः संस्कारया ज्या शुरु यात । उगु ज्याझ्वः बारे वयकलं धयादी, ‘इहि संस्कार भचा ताःहाकः यायेमाः । उकिं थाकुइ ला धइथें च्वंगु खः । तर हाराय मचासे कुतः यानागु जूगुलिं सम्पन्न जुल ।’ कोरोनाया कारणं मनूत पिहां जुइ मफयेवं अमेरिकाय् च्वंपिं गुलिखे नेवाःतय्सं आः अनलाइनपाखें हे थःपिनि छेँय् यायेमाःगु संस्कारत सम्पन्न याना वयाच्वंगु दु । वंगु मार्च महिनाय् जब अमेरिकाय् लकडाउन जुल वहे इलय् वाशिंगटन राज्यया शियाटलय् च्वनादीम्ह वीरेन्द्र श्रेष्ठ व जितेन्द्र श्रेष्ठया नेपालय् च्वनादीम्ह अबु मंत । हवाई उडान बन्द जूगुलिं वयकःपिं नेवाः वये मखन । अमेरिकाय् नं झिंस्वन्हुया क्रिया यायेत भाजु राजोपाध्याय शियाटल वने फइगु अवस्था मंत । राजोपाध्याय च्वनादीगु थासं शियाटल थ्यंकेत ४ घन्टा विमानय् च्वनेमाः । उगु इलय् वयकलं न्हापांखुसी जूम प्रविधि छ्यलाः झिंस्वन्हुया क्रिया सम्पन्न यानादीगु खः । वयां लिपा जूमपाखें नेवाःतय् मेमेगु संस्कारत नं याना वनेगु क्रम शुरु जुल । ओहायो राज्यय् च्वनादीम्ह डा. रूबी श्रेष्ठ व मिनोज राजभण्डारीया म्ह्याय्मय्जुया बा¥हाः संस्कार जूमपाखें जूगु खः । मिसा मस्तयत बा¥हाः तयेगु अप्वः पियाच्वनेगु नं मिले मजूगुलिं जूमपाखें जूसां यायेगु ज्या जूगु खः । भाजु राजोपाध्यायं कनादी, ‘लकडाउन लिपा आः तक जिं अमेरिकाया झिगू सिबें अप्वः राज्यय् च्वंपिं नेवाः मिसामस्तय् बा¥हाः संस्कार जूमपाखें सम्पन्न याना बीधुन ।’ बा¥हाः जक मखु, ज्याथपिं मनूतय् ज्याःजंक्व तकं आः जूमं हे सम्पन्न जुइगु जुयाच्वंगु दु । वंगु क्वाति पुन्हि कुन्हु वयकलं मेरिल्याण्डय् च्वनादीम्ह भाजु रामजी प्रजापति व मय्जु दुर्गा प्रजापतिया ज्याःजंक्व जूमपाखें सम्पन्न यानादीगु खः । ‘थम्हं उखेया दृश्य स्वस्वं थथे या, अथे या धया छ्वयेगु । माःगु मन्त्र व पाठ याना छ्वयेगु । उखें वहे वहे याइ । ज्या सम्पन्न जुइ’ राजोपाध्यायं कनादी । वयकःया कथं थौंकन्हय् अमेरिकाय् आपालं नेवाःतयसं छेँ न्यायेगु क्रम नं अप्वयाच्वंगु दु । न्हूगु छेँ न्यानाः दुहां वनीबलय् गृह प्रवेश पूजा, रुद्री पूजा, चण्डी पुजा, कुमारी पूजा थेंज्याःगु अनुष्ठान यायेगु चलन दु । अज्याःगु पूजा नं राजापाध्यायं जूमं हे सम्पन्न याना च्वनादीगु दु । उलि मखु, मिजं मस्तय् कयतापुजा व इहिपा नं आः जूमं यायेगु चलन जुया वःगु दु । उकी नं वयकलं वहे विधि छ्यलादी । नेवाःतय् थीथी संस्कार यानाच्वनासां इहि यायेगु धकाः अःपु मजूगु वयकःया अनुभव दु । धयादी, मेमेगु स्वयां इहि याकेत उलि अःपु मजू । ताःहाकःगु पुजा जूगुलिं अप्वः हे ई काइगु ।’ ल्वयया महामारी दुसां नेवाःतयसं सम्पन्न यायेमाःगु धार्मिक, सांस्कृतिक संस्कार धाःसा मत्वःतुसे न्ह्याका हे तुं च्वंगु व उकी थः नं सहभागी जुइ खनाच्वंगुली वयकः लयताः । लिसें थज्याःगु महामारीया इलय् नं थः मस्त व मांअबुया संस्कार विघ्नवाधा मवयेकुसे सम्पन्न याये खनाः सम्बन्धित मनूत नं लयताःगु वयकःया अनुभव दु । सकस्यां लागि थ्व छगू न्हूगु अनुभव थें जुयाच्वंगु दु । भाजु राजोपाध्याय सन् २००७ निसें अमेरिकाय् च्वनाः अन च्वंपिं नेवाःतयगु धार्मिक, सांस्कृतिक संस्कारत सम्पन्न यायेगु ज्याय् सक्रिय जुया च्वनादीगु दु । अमेरिकाया ५० राज्य मध्ये ४८ राज्यय् वनाः अन च्वनीपिं नेवाःतयगु धार्मिक–सांस्कृतिक ज्याय् वयकः सहभागी जुयादीधुंकूगु दु । आः अमेरिकाय् वयकःयात सकसिनं नं ‘नेवाः पुरोहित’ धकाः म्हसीकेगु यानाच्वंगु दु । अमेरिकाय् च्वनाः नेवाः भाषा व संस्कृति च्वन्ह्याकेगु ज्याय् सक्रिय जुया च्वनादीम्ह भाजु राजोपाध्याय हलिं नेवाः दबू अमेरिका कचाया छ्यांज्ये नं जुयादी । हलिं नेवाः दबूपाखें वयकःयात उत्तर अमेरिकाया लागिं नेवाःतय् ‘सांस्कृतिक दूत’ धइगु उपाधि समेत बियातःगु दु । अमेरिकाय् च्वनाः थुलिमछि सांस्कृतिक–धार्मिक ज्याखँत यानादीधुंकूसां कोरोना महामारीया थ्व इलय् अनलाइन माध्यमं संस्कार संस्कृतिया ज्या यानाच्वनागु धाःसा थःपिनि लागिं नं तसकं न्हूगु अनुभव जूगु खँ वयकलं कनादी । ‘खतुं न्ह्यःने हे च्वनाः याना थें सन्तुष्टि ला जुइ मखु जुइ, अयनं थौंकन्हय् ई हे थज्याःगु वया बिल, सन्तुष्ट मजुसें नं मगाः । आः बुलुहुँ बानी जुयावनी जुइ’ वयकलं थःगु अनुभव कनादी । आः भविष्यय् थथे हे अनलाइन माध्यमपाखें हे नेवाःतय् संस्कृति संस्कार सम्पन्न यायेगु ज्या जकं न्ह्याः वनीगु खः ला ? थुखेपाखे धाःसा वयकलं थथे हे जुइ धयादी मफु । अयनं वयकःयात ताः – ‘न्ह्यःने हे च्वना थें अनभूति बी फुसा ला यक्व हे बांलाः । थौंकन्हय् प्रविधिलिसे सतिक च्वनाः न्ह्याः मवँसे नं मगाःगु अवस्था दु ।’ पुरोहित (गुर्जु वा द्यःभाजु) छखे व जयमांपिं मेखे च्वनाः संस्कार सम्पन्न यायेगु थ्व प्रथा नं नेवाः संस्कृतिया छगू न्हूगु आयाम जुयाः पिलू वःगु दु । थुकियात नेवाः संस्कृतिइ कोरोनां लाकूगु छगू अजूचायापुगु लिच्वःया रुपय् थुइकेगु पायछि जुइ ।","August 25, 2020 09:27 AM"
https://nepalbhasatimes.com/35876,मेमेगु,११४२ कछलाथ्व सप्तमी,वनस्पतिया नेवाः नां व वैज्ञानिक नांया आधार,"नेवाः नां छाय् माल ?  नेवाः भासं नं वनस्पतिया यक्व नां दु । तर नां लुमंपिं यक्व म्हो जुइ धुंकल । वनस्पतिया नेवाः नां थाकु हँ, लुमंके नं मफुत हँ । नापं नेवाः नांया अर्थ नं मथू हँ, ब्वनाः नं थुइकेत माःगु च्वसूत छुं मदु हँ । सुथय् बहनी नयेगु जा, केँ, ल्वसा वनस्पतिं हे वइगु खः । न्हिनय् नयेगु बजि, गुन्दु्र, लाभा ल्वसा नं वनस्पति हे । सगं बिइत माःगु अय्लाः, ब्याहा याइबलय् छुइत माःगु स्वां, गनेद्यःयात यःगु गँुतुसिघाँय् व महाद्यःयात छाइगु धतुरस्वां, नापं किजापुजा याइबलय् किजाया आयू ताहाकः जुइमा धकाः ततां किजायात क्वखायेकिगु ग्वय्स्वांमा, अले इहि याइबलय् माःगु ब्याः नं वनस्पति हे खः । अले झीत उसाँय् मदइबलय् नकीगु वासः नं अप्वः यानाः वनस्पति हे खः । वनस्पति झीसं म्हसिकेमाः, म्हसिकेत नां माः । नां मंतकि खँल्हाबल्हा याये मछिनि । नेवाः नांया नापं झीसं वैज्ञानिक नां नं सिइकेमा । वैज्ञानिक नां सिलकि संसारय् व वनस्पतिया महत्व सिइके दइ, मेगु भासं नं नां सिइ । ज्ञां काये फइ । थ्व च्वसुइ नेवाः व वैज्ञानिक नां गुकथं तयातःगु दु, अर्थ छु धकाः सिइकेगु कुतः याये ।                                                         वनस्पतिया नां मुंकेगु ज्या नेवाःभासं वनस्पतिया नां गुकथं छुनातःगु दु धकाः सिइकेत निर्मला जोशी व सुन्दर कृष्ण जोशीजुपिनिगु नेवाः नखःचखः व संस्कारय् वनस्पति, ज्यापु पञ्चजुयागु सि व पुया नेवाः नां व केशव श्रेष्ठजुयागु डिक्शनरी अफ नेपालीज ल्पान्ट नेमस् थीथी सफुत व च्वसुत संकलन यानाः नेवाः नां मुना, वैज्ञानिक नां नं मुना । पासापिंके फोनं न्यनेगु याना, फेसबुकं नं नां मुनेगु ज्या याना । पासापिं नापलाइबलय् नांया अर्थ थुइकेगु कुतः नं याना । वनस्पतिया नां छुनातःगु आधार मुंका तयागु वनस्पतिया नां अध्ययन याना । नेवाः भासं व वैज्ञानिक भासं वनस्पतिया नां छु बहः कयाः दयेका तइ धकाः वाला स्वयेगु याना । मेमेगु भासं थें तुं नेवाः भासं व वैज्ञानिक भासं नं थीथी आधार गथेकि स्वभाव, आकारप्रकार, गन्ध, रस, रंग, साइज, पुजापाठ, तुलना, बासस्थान आदि बःकयाः नां तयाः तःगु खनेदु । नेवाः नां व वैज्ञानिक नां थीथी कथं तयातःगु खनेदु । नेवाः नां व वैज्ञानिक नां तयेगु आधार अथे अथेहे खः । नेवाः नांया लिउने अप्वः याना सिमा, स्वां, घाँय् वःगु खनेदु । वैज्ञानिक नां निगू शब्द मिलय् याना दयेका तइ । न्हापागु खँग्वःयात जिनस (न्भलगक) धाइ । ल्यूने यागु शब्दयात स्पेसिस (क्उभअष्भक) धाइ । जिनसयात जाति अलय् स्पेसिसयात प्रजाति धाइ । नेवाः नां व वैज्ञानिक नांनं अर्थ कनाच्वनी, वनस्पतिया स्वभाव, बास्ना, रंग, गन्ध, प्रयोग, सवाः इत्यादि धयाच्वनी । थुकथं झीगु भासं नं वनस्पतिया नां थःंगुहे पहः वयेक तयातःगु दु, छेला च्वंगु दु । झीसं नेवाः नांयागु वैज्ञानिक नां सिलकि झीसं व वैज्ञानिक नां गुगलय् टाइपयाना व वनस्पतियागु किपा स्वयाः म्हसीके ज्यू, व वनस्पति हलिमय् गनगन दु धका सिइके ज्यू, व वनस्पतियागु तजिलजि नं थुइके ज्यू ।","November 11, 2020 11:44 AM"
https://nepalbhasatimes.com/33455,मेमेगु,११४० गुंलाथ्व त्रयोदशी ,समुद्र क्वय् तःधिकःम्ह बिलि,"इन्डोनेसियाया वैज्ञानिकतय्सं समुद्र क्वय् च्वनीम्ह दकलय् तःधिकःम्ह क्रस्टेसियन्स (कडा खोल दुम्ह जीव) लुइकागु घोषणा याःगु खः । थ्व जीव तःधिकःम्ह बिलि थें च्वं धाःगु दु। थ्व जीव ‘जीनस बैथिनोमस प्रजातिया खः, गुपिं समुद्रया क्वय् च्वनीपिं खः । थ्व छुं सिँ कुचा थें मजबूत जुइ ।                                                         बैथिनोमस राकसा (इन्डोनेसियाया भासं ‘विशाल’) नां बियातःम्ह थ्वयात सुन्डाया खाडीइ लुइकूगु खः, गुगु इन्डोनसियाइ द्वीप जावा व सुमात्राया दथुइ ला । थ्व हिन्द महासागरया समुद्र क्वय् ९५७ निसें १२५९ मिटर दथुइ लूगु खः । अप्वः थें ३३ सेन्टिमिटर तकया थ्व जीवयात सुपरजायन्ट नं धाः । छुं जीव ५० सेन्टिमिटर तकयापिं नं लुइकूगु दु । इन्डोनेसयाया इन्ष्टिच्यूट अफ साइन्सेजया प्रमुख शोकर्ता कोनी मारग्रेटा सिदबालोकया कथं थुकिया आकार वास्तवय् धाथें तःधं व जीनस बोथिनोमस प्रजातिया थ्व निम्हम्ह दकलय् तःधिकःम्ह जीव खः । विश्वय् सुपरजाइन्ट आइसोपोड्सया मुक्कं न्हय्गू प्रजाति जक लुइकेधुंकूगु दु। इन्डोनेसियाया समुद्रय् क्वय् न्हापांखुसी थ्व प्रजातिया जीव लुइकूगु खः । जीव सम्बन्धी अध्ययता काहियो रहमादीया कथं थ्व खोजं इन्डोनेसियाया जैविक विविधता बारे यक्व खँ झीसं मसिउनि धयागु क्यंगु खँ धयादीगु दु । लन्दनया नेचुरल हिस्ट्री म्यूजियमया कथं आइसोपड तःधिकः जुइगुया तःगु सिद्धान्त दु। थ्व मध्ये छगू सिद्धान्त थज्याःपिं जीवतय्सं थःगु म्ह दुने यक्व अक्सिजन जायेकी, गुकिं यानाः थुमिगु शरीर व तुति तःधं जुया वइ । अथेहे मेगु सिद्धान्त कथं थ्व समुद्रया तसकं क्वय् च्वनी, उकिं छुं खतरा मदयेक हे तःधिकः जुयावयेफइ । थुकिया लिसें थुमिगु शरीरय् ला तसकं म्हो जक जुइ, गुकिं थुमिगु शिकारया खतरा नं तसकं म्हो जक दइ । बैथिनोमसयाके तःधंगु एन्टिना व तग्वःगु मिखा नं दइ, गुकिं यानाः वं चान्हय् बांलाक स्वयेफइ । स्वयेबलय् थ्व गुलि खतरनाक खनेदु, वास्तवय्थ्व  उलि ग्यानापु जुइमखु। थ्वया नसा समुद्रया क्वय् दइपिं सीपिं जीव हे जुइ । इन्डोनेसयाया सरकारी संस्था लिपी, नेशनल युनिभर्सिटी अफ सिंगापुर व ली कोंग चियान प्राकृतिक इतिहास संग्रहालय जानाः थुकिया खोज याःगु खः । सन् २०१८ य् निवाःतक न्ह्यागु अभियानया झ्वलय् थ्व टिमं ६३ गू अलगअलग थासय् शोध यानास्वःगु खः, थुबलय् छगू दर्जनं मल्याक न्हूगु प्रजाति नं लुइकूगु खः । टिमया कथं उमित छम्ह मिजंम्ह व छम्ह मिसाम्ह बैथिनोमस लूगु खः गुकिया लम्बाई ३६.३ सेन्टिमिटर व २९.८ सेन्टिमिटर दुगु खः । थुकिया लिसें सुन्डाया खाडी व दक्षिणी जावाया लखय् ल्यायम्हपिं बाथिनोमसया प्यमह मचा नं लुइकूगु खः ।","August 01, 2020 12:26 PM"
https://nepalbhasatimes.com/36024,मेमेगु,???? ???????  पारू ,न्हूदँया भिंतुना आन्दोलन व पद्मरत्न तुलाधर,"नेपाःया इतिहासय् नेपाल संवत्या तःधंगु महत्व दु । नेपाःया सुं नं इतिहासकारं आः तक नेपाल संवत्यात वेवास्ता याये फुगु मदुनि । नेपालय् आः तक सञ्चालनय् वयेधुंकूगु आपालं संवत्त मध्ये नेपाल संवत् दकलय् अप्वः ई तक चले जुयाच्वंगु संवत् खः । थ्व थःगु हे देशया नामं पलिस्था जुयाच्वंगु विश्वया छगूयां छगू जक संवत् नं खः । नेवाःतय्सं न्ह्याका वयाच्वंगु फुक्कं नखःचखः, जात्रापर्वत नेपाल संवत्या हे तिथि कथं सञ्चालन जुइगु जूगुलिं थ्व संवत्प्रति नेवाःतय्गु भावनात्मक स्वापू मेपिनि तुलनाय् क्वातुसे च्वं । उकिं नेवाःतय्सं थ्व संवत्या न्हूदँयात नं विशेष महत्व बियाः हनेगु याना वयाच्वंगु दु ।                                                         पञ्चायतकालय् सतकय् प्यम्ह मनू जक मुनाः गफ यायेगु नं अपराध तायेकीगु जुयाः नेपाल संवत्या न्हूदँ हनेगु थेंज्याःगु विशुद्ध सांस्कृतिक ज्याझ्वः तकं यायेगु सम्भव मदु । अथे खःसां नेवाःतय्सं थ्व संवत्या न्हूदँयात नेवाः म्हसीका ब्वयेगु छगू अवसरया रुपय् छ्यला यंकल । प्रशासनं उकी दमन यायेवं न्हूदँया ज्याझ्वः सांस्कृतिक प्रदर्शनी जक मखु तत्कालीन राजनीतिक व्यवस्था विरुद्धया आक्रोश नं जू वन । थुकथं न्हूदँया ज्याझ्वः तत्कालीन राज्यसत्ता विरुद्ध सांस्कृतिक रूपं छधी जुयाः थःगु आक्रोश प्वंकेगु नेवाःतय्गु मू अवसर थें जू वन । न्हूदँया थ्वहे भिंतुना आन्दोलनया लिच्वः कथं स्वनिगःया नेवाःतलिसे स्वनिगलं पिने वीरगञ्ज, विराटनगर, हेटौंडा, धरान, पोखरा, वाग्लुङ, पर्वत आदि जिल्लाया नेवाःत नं एकाकार जुजुं वन । थुकथं अलग अलग जुयाच्वंपिं नेवाःतय्त छथाय् तये हयेगु व तत्कालीन पञ्चायत विरुद्ध मोर्चाबन्दी यायेगु छगू अवसरया रूपय् न्हूदँया भिंतुना आन्दोलनया तःधंगु योगदान दु । थज्याःगु महत्वं जाःगु उगु आन्दोलनया नेतृत्व नेपालभाषा मंकाः खलकं याःगु खःसा उगु मंकाः खलःया नायः अबलय् भाजु पद्मरत्न तुलाधर जुयाच्वंगु खः । नेपालभाषा मंकाः खलःया तत्कालीन नायः पद्मरत्न तुलाधर मदुगु नकतिनि निँदय् क्यन । थ्वहे अवसरय् भाजु तुलाधरयात लुमंके कथं वय्कःया जीवनी सफू  ‘पद्मरत्न तुलाधर’  पाखें नेपाल संवत्या न्हूदँ आन्दोलनय् भाजु तुलाधरं म्हितादीगु भूमिका सम्बन्धी ब्व थन न्ह्यब्वयाच्वना । ००००० मंकाः खलः स्वयम् छगू आन्दोलनया नां खः । अबलय् भाषा-अधिकारया खँयात आः थें प्रजातान्त्रिक आन्दोलन वा मानव अधिकार आन्दोलनलिसे स्वानाः ल्ह्वनेगु चलन मवःनि । उकिं नेपाल संवत्या न्हूदँ आन्दोलन भाषा व जातीय अधिकारया खँय् जनतायात सचेत यायेगु छगू माध्यम जूवन । मंकाः खलकं भिंतुना आन्दोलनयात भाषिक अधिकार प्राप्त यायेगु छगू सांस्कृतिक आन्दोलनया रूपय् उपयोग यात । आन्दोलन सांस्कृतिक तर नारा राजनीतिक । नेवाःतय्त राजनीतिक रूपं सचेत व जागरुक यायेगु ज्याय् भिंतुना आन्दोलनं म्हितूगु भूमिका अतुलनीय जू । तर थ्व उलि अःपुगु ज्या धाःसा मखु। शुरुवाती इलय् भिंतुना जुलुसय् तक नं मनू क्वकायेत तसकं थाकुल । मंकाः खलः दये न्ह्यः तक ‘झी’ पत्रिकाया पहलय् मंकाः ग्वसाः दयेकाः थीथी त्वालय् दबू ग्वसाः न्हूदँ ज्याझ्वः याना वयाच्वंगु खः । मंकाः खलः वयेधुंकाः थ्व न्हूदँ ज्याझ्वःयात न्हूगु आयाम बीगु ज्या जुल । अबलय् तक न्हूदँ कुन्हु र्‍याली पिकायेगु चलन मदुनि । खालि सभा जक याइगु। मंकाः खलकं र्‍याली हे पिकयाः न्हूदँ हनेगु निर्णय यात । नेपाल संवत् ११०० या न्हूदँकुन्हु न्हापांखुसी सतकय् हे कुहां वयाः भिंतुना जुलुस पिकायेगु तयारी जूगु खः । उगु इलय् थ्व ज्या थुलि दुरुह कि आन्दोलनया नेतृत्वय् दुपिं नेतात तकं जुलुस पिकाये फइ धयागु खँय् ढुक्क मजू । छगू ला पञ्चायती व्यवस्थां जुलुस हे पिकायेके बी लाकि बी मखु धयागु त्रास, मेगु जुलुस पिकायेके हे ब्यूसां मनूत सतकय् कुहां वइ लाकि वइ मखु धयागु द्विविधा । न्हाय्कंतलात्वाःया विप्लवी पुस्तकालयय् च्वंगु मुँज्यां सांस्कृतिक जुलुस पिकायेगु धकाः निर्णय ला यात तर पिकायेत अझ नं आत्मबल धाःसा गाःगु मखुनि । अज्याःगु इलय्जु लुस पिकायेत हःपाः बीम्ह छम्ह जुयाच्वन भिक्षु सुदर्शन । वसपोलं माल धाःसा बुद्धजयन्ती समारोहय् ब्वति काःवइपिं उपासक-उपासिकापिन्त तकं जुलुसय् छ्वयाहये धकाः आश्वासन बियाबिज्यात । जुलुसय् थीथी त्वाःया बाजं-खलःतय्त नं सःतेमाः व बाजं-गुरुपिनि छेँय् वनेबलय् धुपाँय्च्या काः थहां वनेमाः धकाः नं वसपोलं हे स्यनाबिज्याःगु जुयाच्वन । थुकथं अनेक ग्याःचिकु, अन्योल व आतब्कया दथुइ ने.सं. ११०० या न्हूदँकुन्हु येँया सीघलय् मुनाः जुलुस पिकायेगु ज्या जुल । सांस्कृतिक स्वरूप ज्वनाः पिहां वःगु जुलुस जुयाः उकी प्रशासनं हस्तक्षेप मयाः । येँया थःने व क्वःनेया लागा चाःहिलाः थँहितिइ थ्यंकाःलि जुलुस समापन जुल । सकस्यां सन्तोषया सासः ल्हात । विद्यार्थी-आन्दोलन तच्वयाः उकियात शान्त यायेगु लागि जुजुं जनमत संग्रह घोषणा यानातःगु उगु ई । अज्याःगु इलय् नेवाःतय्सं ‘नेपाल संवत्यात राष्ट्रिय मान्यता बीमाः’ धयागु नारा जक थ्वयेकूसां उकिं पञ्चायतविरोधी सन्देश वनीगु निश्चित खः । ने.सं. ११०० या भिंतुना र्‍याली ला बांलाक हे ताःलात । तर ११०१ या र्‍यालीइ धाःसा मनू म्हो जुल । छाय्धाःसां अबलय्या राजनीतिक कारणं यानाः नं मनूत सतकय् वये ग्याः । अबलय् तक जनमत संग्रह जुयाः पञ्चायती व्यवस्था त्याःगु घोषणा नापं जुइधुंकल । ह्यूपाः चाहे जूपिं मनूतय्के छगू कथंया निराशा ब्वलन । ने.सं. ११०२ लय् ला झन् बाजं-खलःत तकं वया मबिल । उकिं कुहां वंगु मनोबल थकायेगु लागि पद्मरत्नं हे छगू उपाय पिकयादिल । अबलय् पाटन क्याम्पसय् शुरु याःगु नेपालभाषा डिग्री बाई डिजर्टेशन कक्षा (एम.ए.) य् मल्ल के. सुन्दर उत्तीर्ण जुयादीगु । नेपालभाषाय् थेसिस च्वयाः एम.ए. पास यानादीम्ह वय्कः न्हापांम्ह विद्यार्थी खः । थज्याःगु ऐतिहासिक अवसरय् जिमि मंकाः खलःया सचिवं नेपालभाषाय् एम.ए. पास याःगु लसताय् धासें मंकाः खलकं छगू भ्वय् सःतल । उकी बाजं-खलःया सकलें गुरुपिन्त नं निमन्त्रण यात । वय्कःपिं सकलें थ्यँ नं थ्यन । वहे इलय् बाजं-गुरुपिंलिसे खँल्हाबल्हा यानाः न्हूदँया र्‍यालीइ वयाबी माली धकाः खँ थुइकेगु ज्या जुल । अन बाजं पित हयेत नासःपूजा यायेमाःगु खँ वल । सुझाव कथं बाजंया लागि छगू नासःपूजा यायेगु ज्या नं जुल । न्हूदँया इलय् थज्याःगु नासःपूजा यायेगु चलन आःतकं दनि । बाजं खलःतय्सं ब्वति कायेवं न्हूदँ ज्याझ्वः अझ हे झःझः धयावन । नेपाल संवत्या न्हूदँ आन्दोलन भाषा व जातीय अधिकारया खँय् जनतायात सचेत यायेगु छगू माध्यम जूवन । मंकाः खलकं भिंतुना आन्दोलनयात भाषिक अधिकार प्राप्त यायेगु छगू सांस्कृतिक आन्दोलनया रूपय् उपयोग यात । आन्दोलन सांस्कृतिक तर नारा राजनीतिक । नेवाःतय्त राजनीतिक रूपं सचेत व जागरुक यायेगु ज्याय् भिंतुना आन्दोलनं म्हितूगु भूमिका अतुलनीय जू । मंकाः खलकं न्ह्याकूगु छगू मेगु तःधंगु अभियान धयागु ‘मंकाः दबूछेँ’ धस्वाकेगु कुतः नं खः । नेवाःभासं याइगु छुं नं सांस्कृतिक ज्याझ्वःया लागि सरकारं गुगुं नं हल छ्यले मबियाच्वंगु उगु ई । अबलय् येँय् राष्ट्रिय नाचघर, राष्ट्रिय सभागृह, प्रज्ञाभवनया हल दु, तर नेवाःभासं याइगु ज्याझ्वःयात अन थाय् मब्यू । उकिं नेवाः-ज्याझ्वः यायेगु लागि नेवाःतय्गु थःगु हे हल दयेकेगु धकाः मंकाः खलकं अभियान न्ह्याकल । उकिया लागि ध्यबा मुंकेत यःमरि पुन्हीकुन्हु त्यःछिंत्यः फ्वंवनेगु ग्वसाः जुल । नेवाःतय्गु हे जक ध्यबां नेवाः-दबूछेँ दनाः राज्ययात क्यनेगु उगु अभियानया अभिप्राय खः । त्यःछिंत्यः फ्वंवनेगु लागि दुर्गालालं मे च्वयादिल । कान्छाबुद्ध वज्राचार्य व रामकृष्ण दुवालपिंसं लय तयादिलसा द्वारिकालाल जोशी, प्रेमध्वज प्रधान, योगेश वैद्यपिंसं हालाः बांलाका बिल । दबूछेँ दनेगु थ्व अभियानं नेवाःतय् दथुइ छगू मेगु हे जागरण थनाबिल । दबूछेँ नेवाःतय् मंकाः आज्जु थें जुल । मंकाः खलकं दबूछेँ दनेत अभियान न्ह्याकल धाःबलय् झी कवि चित्तधर ‘हृदय’ तकं प्रभावित जुयादिल । व सिबय् न्ह्यःतक मंकाः खलकं भाषाया नामय् राजनीति यानाच्वन धकाः वय्कःयात उलि मयःगु जुयाच्वन । ‘मस्तय्सं राजनीतिक ज्या यानाजुल’ धकाः वय्कलं ब्वः तकं बियाहइगु लानाच्वन । तर दबूछेँ दनेगु अभियानं धाःसा वय्कःया नुगः त्याकाकाल । अबलय् विजयेश्वरीया ससुख्वाः धाःगु थासय् च्वंगु छकू जग्गाय् वय्कःया मुद्दा जुयाच्वंगु खनिं । मुद्दा त्यानाः जग्गा थःगु नामय् वइगु निश्चित जुइवं वय्कलं व जग्गा मंकाः खलःया दबूछेँ दनेत दान यायेगु घोषणा यानादिल । उगु जग्गा मंकाः खलःया दबूछेँ दनेत बीगु जुल धकाः वय्कलं नेपाली भ्वँतय् नेपाल लिपिं च्वयातःगु बकसपत्र तकं लःल्हानादिल । अबलय् मंकाः खलः दर्ता मजूनि । उकिं मंकाः खलःयात वःगु उगु जग्गा नायः पद्मरत्न तुलाधर, न्वकू दुर्गालाल श्रेष्ठ, छ्याञ्जे मल्ल के. सुन्दर व स्वम्ह दांभरिंपिंमध्ये छम्ह काजीलाल श्रेष्ठया नामय् नामसारी यानाः कायेगु ज्या जुल । नामसारी याःबलय् रजिस्ट्रेशन पास यायेत माःगु खर्च तकं चित्तधरजुं हे तयाबिल । नेपाल संवत्या भिंतुना आन्दोलनं नेवाः जागरणया अभियान जक मखु पद्मरत्नया व्यक्तित्व नं विस्तार जुजुं वन । स्वनिगलय् जक सीमित जुयाच्वंगु भिंतुनाया सांस्कृतिक ज्याझ्वः छकः वीरगञ्जय् नं क्यनेगु खँ जुल । वीरगञ्जया ‘नेपालभाषा खलःया ग्वसालय् जूगु उगु ज्याझ्वलय् येँ पाखें मंकाः खलःया नायःकथं पद्मरत्न तुलाधरया हे नेतृत्वय् छगू पुचः वंगु खः । उकी दुर्गालाल श्रेष्ठ, मल्ल के. सुन्दर लिसें कलाकारपिं मदनकृष्ण श्रेष्ठ, द्वारिकालाल जोशी, कान्छाबुद्ध वज्राचार्य आदिपिं नं दुथ्याः । सांस्कृतिक ज्याझ्वः तसकं भव्य जुल । लिच्वःकथं देय्या मेमेगु जिल्लाय् नं अज्याःगु ज्याझ्वः यायेमाल धयागु माग वल । न्हूदँया लसताय् पिहां वइगु मोटरसाइकल र्‍याली पिने पिने जिल्लाय् नं वनेगु शुरु जुइवं थ्व छगू लहरकथं हे देशव्यापी जुयावन । पिने जिल्लाय् जुइगु अज्याःगु हरेक ज्याझ्वलय् वय्कः नं वये हे माः धयागु माग नं जुइ । गुलिखे जिल्लाया नेवाःतय्सं थःथाय् नं छगू नेवाः खलः स्वनेत्यना धकाः वय्कःयाथाय् सुझाव काःवइ । अधिवेशन जूसा वय्कःयात मूपाहांकथं ब्वनाहइ । थुकिं छु सी दु धाःसां स्वनिगलं पिने गुलि नं नेवाः-खलःत दु उपिं फुक्कं स्वतन्त्र खःसां उमिसं नं केन्द्रीय नेताया रूपय् धाःसा पद्मरत्नयात हे माने याः । पिने गठन जूगु छुं नं नेवाःखलः वा पुचः मंकाः खलःया भ्रातृ संगठन वा मंकाः खलःया कचा मखु। अथे खःसां पिने च्वंगु खलःतय्सं मंकाः खलःयात हे थःगु केन्द्रीय संस्थाया रूपय् स्वयेगु याःगु खनेदु ।","November 16, 2020 10:25 AM"
https://nepalbhasatimes.com/33486,मेमेगु,११४० गुंलाथ्व चतुर्दशी,नेपालया इतिहासय् अनावृष्टि व तन्त्रशास्त्रय् विश्वास,"योगेन्द्रमान श्रेष्ठ                                                          नेपाःया इतिहास अध्ययन यायेबलय् मेमेगु विषयवस्तु थें नापनापं वइगु विषय तन्त्रशास्त्र नं खः । तन्त्रशास्त्रं छु छु यायेफु व ला झीसं मसिउ । नेपालय् गबलें निसें तन्त्रं थाय् काल व नं यकिनसाथ झीसं धायेमफु । तर नेपाःया सभ्यताया शुरुवातं निसें समाजय् तन्त्रं थाय् कया वयाच्वंगु धाःसा प्रस्ट रुपं खनेदु । नेपाःया सभ्यताया शुरुवात धयागु अजिमा धर्म खः । थन न्यायेकीगु अधिकांश जात्रा पर्व धयागु अजिमा नाप स्वापू दयाच्वंगु झीसं खंका वयाच्वनागु दु । उकिं नेपाः अजिमा प्रधान देश खः । थन मेमेगु धर्म संस्कृति दर्शन प्रवेश जुइ न्ह्यः मुकं अजिमा धर्म, संस्कृतिं थाय् कयाच्वंगु खनेदु । नेपाःया गुलि नं अजिमा दु, अले व अजिमाया गुलि नं जात्रा स्थापनाया खँ दु, उकी तन्त्र नाप खँ स्वानाच्वनीगु नं उलि हे यथार्थ खः । थ्व विषययात कयाः इतिहास शिरोमणि बाबुराम आचार्यया धापू थुकथं उल्लेख जुयाच्वंगु दु, ‘आर्यावर्तमा रहेका आर्यहरुसँग प्रत्यक्ष वा अप्रत्यक्ष रुपमा सम्पर्क स्थापित हुनु भन्दा पहिले वर्तमान नेपालमा रहेका सम्पूर्ण निवासीको मूल धर्मको रुपमा तन्त्रमन्त्र झारफुक तथा धामी झाँक्रीहरु जस्ता परम्परागत मूल्य तथा मान्यताहरु प्रचलित रहेका हुदाहुन । एक त यतिबेला सम्म भारतमा नै पनि मूर्तिपूजाको राम्रोसँग विकास भइसकेको थिएन, दोस्रो कुरा आर्यहरुले त्यहाँका मूल निवासी किराँतहरुलाई यक्ष सम्बन्धि अनुष्ठान तथा इन्द्र, अग्नि, अदिति, वरुण, एवं रुद्र आदि वैदिक देवताहरुको पूजा एवं अर्चनाहरु गर्ने अधिकार पनि दिएका थिएनन् । यसैले आर्यवर्तमा आवद्ध भएर रहेका आर्यहरुको प्रवेश हुनुभन्दा पहिले नेपालका मूल निवासी ‘नेपार’ वा ‘नेवार’ हरुले भारतीय सभ्यता तथा संस्कृतिविद्हरुलाई पनि स्वीकार्नु त परै रहोस आर्य भाषा परिवारका भाषाहरुलाई अपनाउन पनि सकिरहेको देखिंदैन । आर्यवर्तमा आवद्ध भएर रहेका आर्यहरुसँग सम्पर्क स्थापित भएपछि भने भारतीय सभ्यता तथा संस्कृतिको प्रभावहरु यस क्षेत्रमा क्रमिक रुपमा पर्न थालेको झलक पाइन्छ । (आचार्य २०६०–७१) । थुकथं भारतीय सभ्यता नेपालय् दुहां वसेंलि थन च्वंपिंसं उकियात सहजरुपं स्वीकार यात धाःसां भारतं सभ्यता ज्वना वःपिंसं नं थनया सनतन रुपं (न्हापां निसें) न्ह्याका वयाच्वंगु अजिमा धर्मयात सहज रुपं आत्मसात याःगु खनेदु । खास हे धायेगु खःसा थनया अजिमा धर्मं हिन्दू धर्म व बौद्ध धर्मया दथुइ ताँया ज्या याना वयाच्वंगु खनेदु । छाय् धाःसा झीसं अतिकं हनाबना तया च्वनागु हिन्दू धर्मया जुइमा वा बौद्ध धर्मया तीर्थस्थलय् अन अजिमाया स्थापना जुयाच्वंगु दइ धाःसा अजिमाया मूर्ति व उकिया देगः नं समानरुपं अति पुजित जुयावयाच्वंगु खनेदु । उकिं अजिमा धर्मयात नेपाःया समन्वयात्मक रुपं झीसं काये हे माः । थुकियात सुनानं विभेद हयेमजिउ, हये नं फइमखु । अजिमा धर्मनाप भारतीय सभ्यता स्वायेधुंकुसेंलि नेपाःया सभ्यता इतिहासं न्हूगु रुप काल वा विकासया गति काल धयां आपाः खँ जुइमखु । थथे स्वंगू धर्मया सदभाव, समिश्रण, सप्रेम गुबले निसें न्ह्यात व ला प्रस्ट रुपं धायेमफुसा वैशालीं वःपिं लिच्छवी व कपिलवस्तुं वःपिं शाक्यतय् आगमनं निसें खः धकाः धाःवनेमाःगु आधार दु। आर्य सभ्यता ज्वना वःपिंसं नं अजिमा धर्मया तन्त्रयात सहजरुपं स्वीकार यासेंलि लिच्छवी इलय् थ्यंबलय् थनया सभ्यता भारतीय सभ्यतानाप ज्वःलाः वनेधुंकूगु खनेदु । लिच्छवी जुजुपिंसं भारतय् विभिन्न राज्यया जुजुपिनि म्ह्याय्मचा विवाह यानातःगु खँ जयदेव द्वितीयया पशुपति अभिलेखं साक्षी बके यानाच्वंगु दु (वज्राचार्य २०२०–५४८) । तन्त्रया आधारं सभ्यता सृजना जुयाच्वंगु नेपाःया सभ्यताय् लिच्छवी ई थ्यंसेंलि लिखत रुपं थाय् काःगु खनेदु । तर थौंतक प्राप्त जूगु लिच्छवीकालिन अभिलेखय् गनं नं तन्त्रया उल्लेख जुयाच्वंगु धाःसा खनेमदु । तर थथे उल्लेख जुयाच्वंगु मदुसां लिच्छवी जुजु मानदेवया इलय् थ्यंबलय् पशुपतिनाथया स्थापना नापं चाँगुनारायण खास्तिया बौद्ध स्तुपया नापं पलाञ्चोक अजिमाया स्थापना जुइधुंकूगु खनेदु । अजिमाया स्थापनाया जीव धारण यायेत पुरश्चरणया आवश्यक दु । अथे पुरश्चरण धयागु तान्त्रिक विधिविधान कथं याइगु पुजा खः । थुकी छु प्रस्ट रुपं खनेदु धाःसा लिच्छवीकालया गुगुं नं अभिलेखय् तन्त्रया विषय उल्लेख मयाःसां लिच्छवीइलय् समाजय् परापूर्व इलंनिसें न्ह्याना वयाच्वंगु तन्त्रया महत्व दु धयागु ज्वलन्त उदाहरण खनेदु । थ्व खँ पलाञ्चोक अजिमाया स्थापनां न्ववानाच्वंगु दु । नेपाःया जनताया म्वायेगु आधार धयागु सभ्यताया सुरुवातया अवस्थां निसें बुँज्या हे खः । कृषिप्रधान देशया मू आधार धयागु लः खः । लः मदयेकं बुँज्या जुइमखु । नेपालय् सिँचाइया व्यवस्था मदुगुया कारणं मुक्कं लःया लागि आकाशय् निर्भर खः । नेपाःया वंशावली व यथार्थताय् अध्ययन याःवनेबलय् लिच्छवीकालं निसें राणाकाल तक हे इलय्ब्यलय् अनावृष्टि जुयाः बुँज्या यायेमखना वाथावाथा कंगु व तन्त्रयात बः कयाः वा वयेकाः देशय् बुँज्या न्यायेकल धयागु खनेदु, गुगु लिखित रुपं हे खने दयाच्वंगु दु । लिच्छवी जुजु गणदेवया इलय् वा मवयाः देशय् हाहाकार जूगु इलय् नागसाधना यानाः वा वयेकाः प्रजा पालन याःगु उल्लेख जुयाच्वंगु दु । थनया जनताया विश्वास लःया जन्मदाता देवराज इन्द्रया नापं नागराज नं खः । नागयात साधन यानाः वा वयेकेगु धयागु तन्त्रया साधन खः । थुगु विषययात कयाः नेपाःया दकलय् पुलांगु वंशावली गोपालराज वंशावलीइ थुकथं उल्लेख यानातःगु खनेदु, ‘राजा श्री गणदेव वर्ष ४५ ।। तस्यः राजे नेपाले भूमिवर्षत्रयं अनावृष्टि वारि… आकाक्षणायकामेनः श्री पशुपति भट्टारिकाय महानाग निर्जित्यः तस्यमनि मुक्ते गणदेवनाम ….कृतं प्रदोकितं तत प्रभावाल्पहावृष्टि कृतं प्रजा सुखा भवति’’ (रेग्मी, १९६६–११७) थथे हे अनावृष्टिया कारणं आसामं निसें तन्त्रया साधन यानाः बुंगद्यः नेपाः बिज्याकेमाःगु, बुंगद्यः नेपाः बिज्यासेंलि नियमित रुपं वा वयाः थनया बुँज्या जुल धयागु विश्वास दु । विभिन्न वंशावलीइ बुंगद्यःया आगमनयात विभिन्न बाखं स्वाकातःगु दु । तर विश्वास यायेबहगु छता खँ छु धाःसा बुंगद्यःया नेपाः बिज्याकेत जुजु नरेन्द्रदेव उगु ईया प्रसिद्ध तान्त्रिक बन्धुदत्त व ललित किसानयात धाःसा सुनां नं त्वःफिकूगु खनेमदु । पुलांगु वंशावली कथं कयातःगु गोपालराज वंशावलीइ जुजु नरेन्द्रदेव व वन्धुदत्त आचार्य जानाः जात्रा न्यायेकल धयातःगु दुसा बुंगद्यःयात लोकेश्वरया रुपं सम्बोधन थुकथं यानातःगु खनेदु– ‘राजा श्री नरेन्द्रदेव वर्ष ३५ तस्य.. आचार्य वंधुदत्त द्वेन श्री वुग्म लोकेश्वर भटारकस्य जात्राकृता भवति’ (रेग्मी १९६६–११८) । बुंगद्यः नेपाः बिज्याकूगु खँयात कयाः इतिहासकारत एकमत खनेमदु । गोपालराज वंशावलीइ लिच्छवी जुजु नरेन्द्रदेवया इलय् बुंगद्यः नेपाः बिज्याकाः जात्रा याःगु उल्लेख दःसा थ्व विषययात कयाः अध्येता रवि शाक्यया धापू थुकथं दु, ‘बुंगद्यः थन हःगु ई गुबलय् खः धयागु बारे थीथी वंशावलीइ थीथी संवत् उल्लेख जुयाच्वंगु दु । मणिरत्नमाला अवदानय् कलिगत संवत् ३६००, राइट वंशावलीइ कलिगत संवत् ३६२३, पद्मगिरी वंशावलीइ कलिगत संवत् ३५४८, भाषा वंशावलीइ कलिगत संवत् ३६७६ धकाः न्ह्यथनातःगु दु । लिच्छवी जुजु नरेन्द्र देवया शासनकाल इस्वी संवत् ६४३–६७९ खः । इस्वी संवत् व कलिगत संवत् दथुइ ३१०० दँया फरक दुगु ल्याखं स्वयेबलय् छुं नं वंशावलीइ बियातःगु संवत् नरेन्द्र देवया राज्यकाल दुने मलाः ।’ (शाक्य– ११२७–१२) विभिन्न वंशावलीइ न्ह्याकथं उल्लेख यानातःसां गोपालराज वंशावली दकलय् पुलांगु वंशावली खः । बुद्ध धर्मय् लोकेश्वरया महत्व तसकं तच्वः । लोकेश्वरया ज्या धयागु थःम्हं अनेक कष्ट सह यानाः नं प्राणी मात्रया कल्याण यायेगु, अथे कल्याण याइम्ह लोकेश्वर बारंबार जन्म कयाः लोक कल्याण याइ धयागु जनविश्वास खः । लिच्छवीकालय् गथे वा मवयाः हाहाकार जुइगु खः अथे हे मल्लकालय् नं इलय्ब्यलय् अनावृष्टि जुयाः हाहाकार जूगु खनेदु । थथे मल्लकालय् लिखित रुपं वा मवयाः हाहाकार जूगु उल्लेख जूगु धयागु जुजु अभय मल्लया इलय् खः । ख ला गोपालराज वंशावलीइ अभय मल्लया इलय् वा मवयाः हाहाकार जुल धयागु उल्लेख मदु, उगु वंशावली ने.सं. ३७५ आषाढ शुक्ल तृतिया कुन्हु तसकं भुखाय् ब्वल, वहे भुखाचं जुजु नं ल्हानाः सित नापं स्वभागय् छभाग मनूत नं सित धयागु उल्लेख दु (रेग्मी ः १९६६–१३२) । तर केशर वंशावलीइ धाःसा जुजु अभय मल्लया इलय् तसकं भुखाय् नं ब्वल, अनावृष्टि नापं महामारी, व प्रजाक्षय जुल धकाः थुकथं उल्लेख यानातःगु खनेदु, ‘राजा श्री अभय मल्लदेव वर्ष ४८ मास २ । महामारी अनावृष्टि दुर्भिक्ष प्रजाक्षय भूमिकम्प छत्रभङ्ग ।।’ (रेग्मी ः १९६६–१६१) तर गोपालराज वंशावली व थुगु वंशावली भुखाचं ल्हानाः जुजु अभय मल्ल सित धकाः उल्लेख जुयाच्वंगु खनेदु । छाय्धाःसा ‘छत्रभङ्ग’ धकाः उल्लेख धयागु जुजु मंत धाःगु खः । भुखाय् ब्वइगु धयागु प्रकोप खः । लिच्छवी अभिलेखय् गनं नं भुखाय् ब्वयाः थथे जुल धकाः उल्लेख यानातःगु खनेमदु । अथे मदुसां भुखाय्या ११ नं लानाच्वंगु नेपाःया लिच्छवीकालया खुसः न्हयसः दँया दुने छकः हे भुखाय् मब्वःगु खइमखु । खास खँ ला छु धाःसा लिच्छवी इलय् स्थापना यानातःगु अभिलेख धयागु शासन तहं जारी यानातःगु आदेश, नियम, शासनतहं तःगु धार्मिक कृति व जनतां दयेकीगु देगः, हिति, पाटी, पौवाया वर्णन खः । थ्व जक भिंज्या खः । भिंज्याया उल्लेख खः । मभिं खँ उल्लेख दइमखु । भुखाय्यात मभिंया रुपं काइगु खः । उकिं लिच्छवीकालय् गुगुं नं अभिलेखय् भ्वखाय्या उल्लेख मजूगु खः धायेफु । मल्लकालया मध्यइलय् नं नेपालय् वा मवयाः हाहाकार जूगु व उकिया निवारण लागि तन्त्र शास्त्रया हे बः कयाः वा वयेकूगु खनेदु । मल्लकालया इतिहासय् थःयात थम्हं कविजुपिंसं मध्ये दकलय् तःधंम्ह (कविन्द्र), शस्त्र विद्याय् जक मखु, अनेक शास्त्र संगीत, नृत्य व तन्त्र शास्त्रय् समेत थःयात थःम्हं दावा साथ शिलापत्र, अनेक लिखित दस्तावेजय् सःस्यू धकाः उल्लेख यानावंम्ह मल्ल जुजु धयाम्ह प्रताप मल्ल खः । थःगु प्रसस्तिइ सुं नं मल्ल जुजुपिंसं मयाःकथं थःयात थम्हं प्रताप मल्लं थुकथं उल्लेख याःगु खनेदु, ‘ओं स्वस्ति ।। शास्त्र शास्त्र संगीतादि सकल विद्यापारंगत महाराजाधिराज नेपालेश्वर विदग्ध चुडामणि सकलराज चक्राधीश्वर श्रीश्री राजराजेन्द्र कवीन्द्र जयप्रताप मल्ल परमभट्टारक देव’ च्वयातःगु खनेदु । प्रताप मल्लया इलय् वया दरवारय् ज्ञानानन्द व लम्बकर्ण भट्टपिं प्रसिद्ध तान्त्रिकत खनेदु (शर्मा ः२०२७–२६९) । थःत थःम्हं साप हे विद्वान व अलौकिक थेेंं तायेकीम्ह जुजु प्रताप मल्लं थः च्वनाच्वंगु दरवार (लाय्कू)या नां हे हिइकूगु नं खनेदु । छाय्धाःसा हनुमानध्वाखा दरबारया नां प्रताप मल्ल स्वयां न्हापा ‘गुणपो लाय्कू धाइगु खः । ‘गुणपो’ धकाः नांजायाच्वंगु दरबारया मू लुखाय् पिहां वयेबलय् जःपाःपाखे विशाल हनुमान स्थापना यासेंलि ‘गुणपो’ लाय्कूया थासय् ‘हनुमानध्वाखा’ लाय्कू धकाः प्रख्यात जूवंगु खः । अथे स्थापना याःम्ह विशाल हनुमानया मूर्तियात उगु ईया लाय्कू तान्त्रिक लम्बकर्ण भट्टं तन्त्रशास्त्र अनुसार साधन यानाः हनुमानयात जागे यानाः लड्डु नकूगु वंशावलीइ उल्लेख खनेदु (योगी ः २०१३–८३) ।","August 02, 2020 09:08 AM"
https://nepalbhasatimes.com/33910,मेमेगु,११४० गुंलागा द्वादशी ,जैविक विविधता अध्ययन : छाय् व गुकथं ?,"प्रा.डा. धर्मराज डंगोल                                                          १. अनुसन्धानया अवधारणा जैविक विविधता छु खः ? : प्राण दुगुयात जैविक धाइ । वनस्पतिया म्हय् प्राण दु जनावरतय्के नं प्राण दुगुलिं वनस्पति नं जैविक खः, जनावरत नं जैविक खः । छुं नं थाय्यागु थ्व जनावर व वनस्पतिया भिन्नता हे जैविक विविधता खः । थ्व भिन्नता वंशानुगत भिन्नता जुइफु । प्रजातिया भिन्नता जुइफु, नापं पारिस्थितिक प्रणालिया भिन्नता जुइफु । छगू हे प्रजातिया दुने झीसं भिन्नता खनाच्वंगु दु । गथेकि वा (धान) प्रजाति दुने नं झीसं पुवा धाइ, वासमति धाइ, ताय्वा धाइ, अले मार्सि, मनसुली आदि आदि धाइ, थुपिं फुक्क वा प्रजातियागु वंशाणुगत भिन्नता खः । जाति दुनेया भिन्नतायात प्रजातिया भिन्नता धाइ । गथेकि जाति ओराइजा (इचथशब) या दुने वा व जंगली वायात प्रजातिया भिन्नता धाइ । उथें तुं छगू थासय् पुखु दइ, जंगल दइ, बस्ति दइ, मैदान दइ । थ्व पुखू, जंगल, बस्ति व मैदानत पारिस्थितिक प्रणालीया विविधता खः । जैविक विविधताया अनुसन्धान छाय् यायेगु ? : जैविक विविधताया अनुसन्धान यात कि झीसं यानागु थासय् छु छु पारिस्थितिक प्रणालीत दु, प्रजातिया भिन्नता नापं बंशाणुगत भिन्नता झीसं सिइ । व दुगु जैविक विविधतापाखें मनूतय्त छु सेवा प्रदान जुयाच्वंगु दु धकाः सिइके फइ, वनस्पति व जनावरया वातावरणलिसे छु सम्बन्ध छु धकाः न सिइके खनी । थथे सिइकाः थुइकाः झीसं जैविक विविधता व वातावरण संरक्षण यायेत पलाः न्ह्याके फइ । अनुसन्धान गथे यानाः यायेगु ? : जैविक विविधताया अनुसन्धान स्कूलं याकेगु खःसा झीसं स्कूलयापिं विज्ञान शिक्षकपिंत तालिम बिइगु यायेमाः । अले जैविक विविधताया अनुसन्धान यायेगु तरिका विद्यार्थीपिन्त स्यना बिइगु । .विद्यार्थी व शिक्षक जानाः नगरपालिका वा गाउँपालिकाया छगू निगू अथवा फुक्क वडाय् विद्यार्थी वनाः वनस्पति व जीवजन्तु संकलन व अध्ययन यायेगु । संकलन याःगु नमूनात सुुरक्षित यानाः स्कूलय् संग्रहालय दयकेगु व सरंक्षण यायेगु यायेमाः । छु छु वनस्पति व जीवजन्तु छु छु ज्याय् वा छ्यलाच्वंगु दु धकाः ज्ञान दुपिंके, सीप दुपिंके, प्रविधि दुपिंके स्कूलय् सःताः वा इमिगु त्वालय् वनाः फुक्क खँ च्वयेगु यायेमाः । छु वनस्पति व छु जीवजन्तु गुलि मात्राय् दु, गन दु धकाः नं डाटाबेस दयेकेमाः । अनुसन्धान याये बलय् छु छु यायेगु ? : अनुसन्धान यायेबलय् झीसं याये फइगु जक ज्या न्ह्याकेमाः । व थासय् छु छु वनस्पति दु, वनस्पतिया नमूना संकलन यायेगु । संकलित नमूना छु छु यायेत ज्या लगे जू धकाः स्यूपिंके न्यनेगु, रिकर्ड तयेगु, नमूनायात मस्यंक सुरक्षित यानाः स्कूल, कलेज, विश्वविद्यालयया संग्रहालय तयेगु । नापं व वनस्पति वा जीवजन्तु यक्व दु लाकि भचाभचा जक दु ? गन गन थासय् दु धकाः नं खँ च्वया तयेमाः । थःपिन्सं सिउगु खँ मेपिन्त कनेत च्वसु पिकायेमाः, सेमिनार यायेगु नं ज्याझ्वः न्ह्याकेमाः । अनुसन्धान गन गन यायेगु ? : अनुसन्धान झीसं थःगु हे थाय्बाय्लय् यायेगु यायेमाः । छगू नगरपालिकाया दुने, छगू बनय्, छगू पुखुलिइ, खुसिइ, राष्ट्रिय निकुञ्ज, थीथी थासय् याये जिउ, थःगु आवश्यकता, थःगु स्रोत थुइकाः याये जिउ । स्कूलयागु कम्पाउण्ड दुने, थःगु कःसि, थःगु बुँइ छु छु वनस्पति दु, छु छु जीवजन्तु दु धकाः ज्या न्ह्याके जिउ, अनुसन्धान याये जिउ । अनुसन्धान छु उपलब्धी कायेत यायेगु ? : जैविक विविधताबारे अनुसन्धान यानाः स्कूलय् संग्रहालय स्थापना यायेत । स्कूलयापिं शिक्षक शिक्षिका व विद्यार्थीतय्सं अनुसन्धान यायेगु तौरतरिका सयेकेत । अनुसन्धानया प्रतिवदेन अध्ययन यानाः गन छु छु दु धकाः नगरपालिका वा गाउँपालिकायापिं जनतायात सूचित यायेत । प्रतिवेदनया आधारय् जैविक विविधता विश्लेषण यानाः लेख अभिलेख दयेकाः संरक्षण यानाः तयेत । उपलब्धीया अभिलेख गुकथं तयार यायेगु ? : कम्प्यूटर सफ्टवेयरय् डाटाबेस दयेकेगु । वर्ड व एक्सेल प्रोग्रामय् नं डाटा तयाः सुरक्षित याना तयेगु । छगू जक कपि मखु, प्यंगू न्यागू कपि दयेकाः स्कूलय्, कलेजय्, विश्वविद्यालय, नगरपालिकाय् व अनुसन्धान संस्थाय् सुरक्षित याना तयेमा । अनुसन्धानया नतिजा छुु कथं इनेगु ? : अनुसन्धानया नतिजा इनेगुया लागि सेमिनारया ग्वसाः ग्वयेगु । विद्यार्थीपिन्सं व शिक्षकपिन्सं प्रस्तुतीकरण यायेगु । विद्यार्थी, शिक्षक शिक्षिकापिन्सं लेख च्वयेगु, बाखं नं च्वयेगु, पत्रपत्रिकाय् पिकयाः यक्व ब्वनामिपिनिगु ल्हातय् थ्यंका बिइगु । थीथी स्कूूलय् वनाः प्रस्तुतीकरण यायेगु । अभिलेखपाखें छु छु फाइदा कायेगु ? : अभिलेख तया जक तयेगु मखु । अभिलेख थप अनुसन्धान यायेगुत उपयोग यायेगु । विद्यार्थीपिन्स सयेकेगुलि प्रयोग यायेगु, शिक्षक शिक्षिकापिन्सं ब्बनाः सयेकाः विद्यार्थीपिन्त स्यना बिइगुलि प्रयोग यायेमाः । नापं वनस्पति व जीवजन्तु सम्बन्धित लजगाः नापं स्वापू तयेगु यायेमाः । गथेकि वनस्पति सम्वन्धित ज्ञान, सीप व प्रविधियात पर्यटन क्षेत्रय् व मेमेगु उद्यमय् स्वाकेगु यायेमाः । २. थ्व अनुसन्धान परियोजनाया प्रगति थ्व अवधारणा छुं छुं स्कूललिसे कनेगु याना, स्कूलया विज्ञान शिक्षकशिक्षिकापिंलिसें खँ ल्हानाः, थ्व विचारया मर्म व अर्थ थुइकाबिइगु कुतः याना । क्रियटिभ एकेडेमीलिसे खँ मिले जुल । शिक्षकशिक्षिकापिंत तालिम बिइगु ज्या जुल, विद्यार्थीपिंत अध्ययन अनुसन्धान यायेगु विधि स्यनेगु ज्या जुल । नापं कीर्तिपुर नगरपालिकाया उपमेयर सरस्वती खडकाजुं कीर्तिपुर जैविक विविधता अनुसन्धान परियोजना उलेज्या यानादीगु खः । लिपा क्रियटिभ एकेडेमीं कीर्तिपुर जैविक विविधता अनुसन्धान परियोजना ब्रिटिस काउन्सिलयागु इन्टरनेशनल स्कूल एवार्ड त्याकाः जनसेवा स्कूलयात नं पार्टनर यानाः थ्व परियोजना लागू यात । ज्याया झ्वलय् बा-मां, अजाअजिपिंत स्कूलय् सःताः मस्तय्सं वनस्पतिया छ्यलाबुला बारे न्यनाः च्वयेगु यात ।","August 16, 2020 10:16 AM"
https://nepalbhasatimes.com/33708,मेमेगु,११४० गुंलागा पञ्चमी,अन्तरिक्ष यात्राय् स्पेस एक्स,"निम्ह अमेरिकी अन्तरिक्ष यात्री प्यन्हु न्ह्यव पृथ्वीइ लिहां वल । थ्व अन्तर्राष्ट्रिय अन्तरिक्ष केन्द्रय् पाखें पृथ्वीइ लिहांवःगु न्हापांगु व्यापारिक क्रु मिशन खः । डग हर्ले व बब बेहेनकेन नांया निम्ह अन्तरिक्ष यात्री स्पेसएक्स ड्रागन क्याप्सुलपाखें मेक्सिकोया खाडीइ कुहां वःगु खः । उपिं कुहां वःगु गुगु यान खः, व छगू व्यापारी यान खः । अर्बपति व्यापारी एलन मस्कया स्पेस एक्स नांया व्यापारिक कम्पनीया थ्व यानं सुरक्षित रुपं धरतीइ कुहां वयेफुगु धयागु लिपा वनाः अन्तरिक्षय् व्यावसायीक यान पाखें नं मनूतय्त छ्वयेफइ धयागु क्यंगु दु। थ्वयां न्ह्यव न्हापा अन्तरिक्षय् वनीपिं फुक्कं थीथी देय्या सरकारीस्तरं दयेकीगु यान पाखें हे वये वने यानावयाच्वंगु दु ।                                                         थुपिं अन्तरिक्ष यात्रीत निला तकया अन्तरिक्ष अभियान लिपा सुरक्षित रुपं धरतीइ कुहां वःगु खः । व्यावसायिक कम्पनीया यान पाखें हे ज्या कायेफत धाःसा सरकारया अर्बौ डलर बचत जुइगु अनुमान दु। थथे जुल धाःसा बचे जूगु ध्यबां मेमेगु अन्तरिक्ष अभियान न्ह्याकेत बजेट चू लाःवइ, गुकिं यानाः मंगल, ग्रह, चन्द्रमा आदिया अध्ययन यायेफइ । ड्रयागन क्याप्सुल वंगु मे महिनाय् अन्तर्राष्ट्रिय अन्तरिक्ष केन्द्रय् छ्वःगु खः । थुकियात फाल्कन ९ रकेटय् तयाः प्रक्षेपण याःगु खः । थ्व अभियानया सफलता लिपा अमेरिकी अन्तरिक्ष अध्ययन केन्द्र नासायात यक्व कथं लबः दइगु खँ धाःगु दु। नासां सन् २०००या दशकय् हे अन्तर्राष्ट्रिय अन्तरिक्ष स्टेशनय् वये वने यायेगु ज्या त्वःतेगु योजना दयेकाच्वंगु खः । सन् २००३ य् कोलम्बिया शटल पृथ्वीय लिहां वःगु इलय् दुर्घटना जुइवं नासां चन्द्रमाय् थ्यंक हे वनेगु स्पेसशीप विकास यायेगुली ध्यान केन्द्रीत यानाच्वंगु खः । छु खः स्पेस एक्स  स्पेस एक्स छगू अमेरिकी निजी कम्पनी खः । अर्बपति व्यापारी एलन मस्कं सन् २००२ य् थ्व कम्पनी सुरु याःगु खः । विशेषत मस्कं मंगल ग्रहय् मानव वस्ती विकास यायेगु लिसें अन्तरिक्ष पर्यटन सुरु यायेगु निंतिं थ्व कम्पनी दयेकूगु खः । स्पेस एक्स छगू हे जक थज्याःगु कम्पनी खः गुकिं नियमित रुपं पृथ्वीं अन्तरिक्ष यान प्रक्षेपण यायेगु व लित हयेगु यानाच्वंगु दु। थ्व कम्पनीं अन्तर्राष्ट्रिय अन्तरिक्ष केन्द्रय् नियमित रुपं कार्गो छ्वयेगु यानाच्वंगु दु। थ्व कम्पनी आः स्टारशीप नांया तःधंगु स्पेस क्राफ्ट विकास यानाच्वंगु दु, थुकिया मू ज्या धयागु मंगल ग्रहय् मानव वस्ति तयार यायेत छ्यलेगु जुइ ।","August 08, 2020 10:12 AM"
https://nepalbhasatimes.com/36034,मेमेगु,???? ???????  दुतिया,एकरुपता वःसा बांलाइ : सन्दर्भ स्वन्ति,"झीगु समाजय् यक्व कथंया नखःचखः, पर्व व जात्रात दु। गुलिं अष्टमीया नामं, अमाइया नामं, गुलिं संल्हूया नामं, पुन्हिया नामं आदि नखःचखः जात्रा व पर्व हना वयाच्वंगु जगजाहेर खँ खः । थन झीथाय् थीथी धर्म, जात दुसांतबि थवंथवय् समन्वय ब्याकाः थःथःगु कुलाचार, परम्परा कथं थःथःगु गच्छेकथं मतलब थःपिंके दुदु थे थम्हं फुफु थे नख:चखः हना वयाच्वंगु झीसं लुइके फु । थुपिं हे जात्रात व पर्वतपाखें झीपिं छधी (एकाकार) जुया वयाच्वंगु नापं सामाजिक जीवनया विशेषता धाये वा झीगु थःगु हे मौलिकता धाःसां छुंपाइमखु थें ताः। अझ छगू कथं धायेगु खःसा थ्व झीगु सामाजिक जीवनया दिनचर्यायात तजिलजिया मिखां दुवाला स्वयेगु खःसा सखे झीगु तजिलजि हलिंया हे छगू बांलाःगु नमूना जुइफु ।                                                         थ्वहे झ्वलय् झीगु तजिलजि हनेगु नखःत मध्ये झीगु स्वन्ति नखः नं छगू खः । वहे स्वन्ति नखःया खँय् एकरुपता वःसा बांलाइ धयागु मनसाय तयाः थःत ताःगु बिचाःत प्वंकेगु कुतः जक यानागु खः । थुगुसीया स्वन्ति नखःया खँय् सामाजिक सञ्जालय् टिकाटिप्पणी, वादविवाद, संवादत यक्व हे जुल । थुकियात सकारात्मक कथं कायेछिं । वास्तवय् न्हापा फेसबुक मदुबलय् नं तिथि क्यंवइबलय् बादविवाद संवादत मजूगु मखु, जू, थाय्थासय्, त्वाःत्वालय् व छेँय् छेय् । अथे जूसां ताःहाकःगु खँ मल्हासे थःथःगु कुलय् गुकथं हना वयाच्वंगु खः उकथं हनीगु खः । नापं पञ्चाङ्ग समितिया सरोकारवालातय्सं नं पञ्चाङ्गय् गथे च्वयातल अथे हे यायेमाः धयागु मदु ‘आ-आफ्नो कुल परम्परा अनुसार गर्ने’ धकाः धायेगु याना वयाच्वंगु खः । तिथिया खँय् दुवाल्बलय् ज्योतिशास्त्र न्ह्यःने वइ । थ्वच्वमि ज्योतिर्विद ला मखु, अय्सां ज्योतिष शास्त्रया बारे छकूचा थःम्हं स्युगु व सयेकातयागु व नं शास्त्रय् न्ह्यथनातःगु खँत न्ह्यब्वयेमाःगु आवश्यक ताःगुलिं च्वापुकाःचा जक जुयागु खः । द्वँविद्वं क्षमा सौर्य सिद्धान्तया लिधंसा कयाः ग्रहमण्डलया ग्रहत वं वयात, वं वयात चाःहिलाच्वंगुया चाल, गति, तापक्रम व ग्रहण आदिपाखें लाइगु प्रभावया तथ्य खँयात कयाः दुग्यंक अध्ययन यानालि छुं नं खँय् ज्योतिषाचार्यतय्सं भविष्यवाणी याइगु खः । ज्योतिष शास्त्रं चन्द्रमायात अतिकं प्रभावशाली ग्रहया रुपय् कयातःगु दु। चन्द्रमां पृथ्वीयात छचाः चाःहिलीबलय् २७ न्हु ७ घौ ४३ मिनेटया ई काइगु खः । चन्द्रमां सूर्यलिसे १२ अंशया दूरीइ च्वनाः मतलब १२ अंश तापाक च्वनाः पृथ्वीयात चाःहिलीगु खः । वहे सूर्य निसें चन्द्रमा तक प्रत्येक दूरिया अवधियात हे तिथि धाइगु खः अर्थात चन्द्रमा छगू थासं मेगु थासय्थ्यं केत न्ह्याः वनीगु ई (समय)यात गणितीय दापुतिइ दानां कुचा कुचा थलाः व कुचा थःगु प्रत्येक ईइा अवधियात हे तिथि धयाब्यूगु खः । वहे तिथितय्त पारु –प्रतिपदा) तिथि, द्वितीया तिथि, तृतिया तिथि …. औसिंतक (१५ न्हु) (खिमिलागा÷कृष्णपक्ष), अथेहे पारु तिथि, द्वितिया तिथि… पुन्हि तक (१५ न्हु तिमिलाथ्व÷शुक्लपक्ष) धकाः नां छुनालि स्वीन्हुइ ब्वथलाबिल । अले थ्व हे स्वीन्हु (३० दिन)यात चन्द्रमास धाइगु खः । खय्त ला सूर्यमासया नं खँ दु, ल्याः दु, आःयात उखेपाखे मस्वये । सामान्य बोलचाल भासं छन्हु (न्हिछि चछि)यात हे छगू तिथि धायेगु याः । तर चन्द्रमा व सूर्यया असमान गतिया हुनिं यानां प्रत्येक तिथिया ई समान अवधिया जुइमखु। मतलब घडि, पला पानाच्वनी । गथेकि छगू तिथिया औसत अवधि २३ घन्टा ३७ मिनेट २८.०९६ सेकेन्डठ धयातःगु दु ज्योतिष शास्त्रय्। तर व ई न्ह्याबलें बराबर जुइमखु, फरक जुयाच्वनी । छाय्धाःसा सुद्र्यः व चन्द्रमाया न्ह्याः वनीगु चाल (गति) उथें मजू, तर उथें मजुइगु थ्व प्रक्रिया धाःसा अवैज्ञानिक मखु। गणितीय दापुतिं हे दानां पिहां वइगु लिच्वः खः । थ्व प्रक्रियायात झीसं झीगु ब्रम्हाण्डय् न्ह्यानाच्वंगु छगू परम्परा कथं नालेमाः धयागु जिगु बिचाः प्वंकाच्वना । मू विषयय् दुहां वने । आः थ्व परम्पराया खँय् मिखा ब्वयेबलय् झीगु तःजिगु स्वन्ति नखः हनीगु परम्परा निगू कथं न्ह्याः वयाच्वंगु खंकेफु । १) चतुर्दशी कुन्हु बहनीइ क्यं वइगु औंसी कन्हु लक्ष्मी पुजा यानाः म्ह पुजा, किजापुजा स्वन्हुयंकं झ्वःलिं याइगु परम्परा व २) कन्हय् कुन्हु ल्यं दनिगु औंसीयात उदय जूगु औंसी तिथि कथं कयाः न्हिछि हे औंसि दुगु भाःपियाः बहनी लक्ष्मीपुजा यानाः म्हपुजा, किजापुजा स्वन्हुयंकं झ्वःलिं याइगु परम्परा । च्वय् न्ह्यथनाकथं कन्हय् कुन्हु सुथय् ल्यं दनिगु औंसि तिथियात उदय जूगु तिथि भाःपियाः बहनी थ्यंक हे वहे तिथि मानय् यानाः लक्ष्मी पुजा याइगु परम्परा हे सखे झीगु पुलांगु परम्परा खः धयागु थें जितः ताः । थथे उदय जूगु तिथियात घयसुनाः याइगु पूजा सूर्यमासया नियम दुने लाःगु परम्परा खः । उदय जूगु तिथियात मान्यता बीपिं अथवा मानय् याइपिं पञ्चाङ्गया नियमं पिने मलाः, दुने हेलाः । पञ्चाङ्गयात विरोध यानाच्वंपिं नं मखु। अथे तायेके नं मज्यू । वास्तवय् धायेगु खःसा झीपिं चन्द्रमास, सूर्यमास नितां मानय् यानाः वयाच्वनापिं खः। गथे कि खाइसंल्हू, घ्यःचाकु संल्हू (हाम्वः संल्हू) नं झीसं मानय् याना वयाच्वनागु दु। थथे संल्हू हनेगु धयागु हे सूर्यमासयात नं झीसं कःघानाच्वंगु दु धयागु दसु खः । उदय जूगु तिथियात बहनीथ्यंक हे कायेज्यू धयागु खँ ज्योतिषशास्त्र दुने हे झीसं लुइकेफु । ज्योतिष शास्त्र धायेवं न्याताजि खँ न्ह्यःने वइ । १) तिथि, २) नक्षत्र ३) योग ४) करण ५) वार थुपिं न्याताजि ज्योतिष शास्त्रया इल्वहं (आधारशिला) खः । थुपिं न्याता मध्ये प्यताजि तिथि, नक्षत्र योग करणया घडी पलाः क्यनातःगु दु पञ्चाङ्गय् तर बार छताया धाःसा घडी-पला क्यना मतः । छाय्ले धाःसा यदि बारयात नं घडी पलाया गणितय् दुथ्याकल कि छन्हुं हे निगू बारतक लाः वइगु सम्भावना दइगुलिं थथे जुल कि तसकं हे अव्यावहारिक खनेदइगु जूगुलिं वारयात गणितीय दापुतिं मदाःगु खँ यचुक हे सीदु। अथे जूगुलिं छगू वारया अवधि २४ घौ (घण्टा) दइ, मतलब थौं सुथय् सुर्योदय निसें आइतवाःसा कन्हय् सुथय् सूर्योदय मजूतले आइतवाः हे जुइ । थ्व हे वार परम्पराया दसुया लिधंसाय् उदय जूगु तिथियात बहनीथ्यंक हे भाःपि ज्यू धयागु खँ नं प्रमाणित याः । झीगु नेपालमण्डलय् शिवतन्त्र, बौद्धतन्त्र नितां परापूर्वकालंनिसें हे न्ह्याना वयाच्वंगु खनेदु। थ्व तन्त्तया खँल्हाय्बलये झीगु तन्त्र ख्यलय् तसकं नांजाःपिं येँयाम्ह जामनः गुभाजु व यलया गयःबाज्या थेंज्याःपिं धुरन्धर तन्त्रविद्वानतय्गु नां नं न्ह्यःने वयाच्वंगु दु। वसपोलपिनिगु थीथी तन्त्र किस्सात झीसं न्यना वयाच्वनागु दु उ किं थ्व नेपाल मण्डल धयागु थाय् तन्त्रमय खः । झीगु नखःचखः, जात्रा, पर्वपुजा आदि दक्व अप्वः यानाः तन्त्रविधिया लिधंसाय् जुइगु खः । थ्व तन्त्रपुजाया छगू परम्परा धाय् वा नियम धाये झी छुं नं तःधंगु पुजा, अनुष्ठान व साधना याइबलय् वा निन्हु प्यन्हु बिकाः पुजा याइबलय् साइत स्वयाः न्हापांगु दिन खुन्हु छन्हु जक तिथियात विशेष महत्व बियाः पुजा शुरु याइ । अले पूजा विर्सजन मजूतले कन्हय् कुन्हु, कंसकुन्हु तिथि स्वयाच्वने म्वाः । थ्व धयागु हे पुजायात प्रधानता बियातःगु खनेदु। थ्वहे तन्त्र परमपरा कथं हे झीसं मोहनि, स्वन्ति हना वयाच्वनागु खः । झीगु मोहनि हनीबलय् अष्टमीकुन्हु थापं याइ, कन्हय्कुन्हु स्याक्वत्याक्व धाइ, कंसकुन्हु चालं धकाः स्वां क्वकाइ मतलब झ्वलिं हे याइ । नवमी टूट धकाः स्याक्वत्याक्व व चालं छन्हु हे याइमखु, यायेमज्यू, यायेमत्यः । तन्त्रपुजाय् तिथियात गौण, पुजायात गहन कथं कयातःगु यचुक खनेदु। अय् जुयाः झी महामष्टमी, महानवमी व विजयादशमी धकाः धायेगु चलन नं मदु। उकी पलेसा व दिन तयेत नां हे बियाः थापं, स्याक्वत्याक्व वचालं धायेगु यानातःगु खँ नं न्हाय्कं थें छर्लङ्ग हे दु। थ्व हे खः झीगु मौलिक व व्यावहारिक पक्ष धयागु। थ्वयात सकसिनं नालाः न्ह्याकाच्वंगु दु। उकिं झीसं थापं, स्याक्वत्याक्व व चालं धायेगु त्वःतेमज्यू मखुसा झीपिं तिथिगत जंजालय् सदां तक्यनाच्वनी । झीगु नखःचखः, जात्रा, पर्व व झीगु संस्कार कथं मचाजंक्वनिसें कयाः ज्याजंक्वतक आदि मेमेगु कर्म यायेत पञ्चाङ्ग अर्थात पात्रय्च्व यातःगुधयातःगु लिधंसाय् हनेबहपिं जोशीभाजुपिंपाखें साइत पिकायेके बीकाः वहे कथं शिरोपर यानाः छुं नं ज्या झीसं हना वयाच्वनागु खँ ला सकस्यां स्यूगु जुल । झीगु धर्मशास्त्रं झति निर्देशन बियातःगु कथं हे झीसं फुकं कर्मत हना वयाच्वनागु दु। वहे धर्मशास्त्रपाखें झीपिं विकास जूगु यथार्थ नं खः । धर्मशास्त्रया दुनेच्वंगु नीति, नियम व अनुशासनं हे झीतः सभ्य याःगु नं पक्का हे खः । तर शास्त्रय् धयातःगु नामय् झीगु नेपालमण्डलय्न्ह्या नाच्वंगु परम्परा, व्यावहारिकता, अले मौलिक नियम व पद्धतियात झीसं हाकुतिने मज्यू । शास्त्रया परिधिइ च्वनाः थःगु मौलिकतायात नं घय्सनां झीपिं न्ह्यायेगु याःसा सकसियां कल्याण जुइ । शास्त्रय् थथे धयातःगु, अय् जूगुलिं मेगु कथं यात कि विनाश जुइ धकाः ख्याच्वः बियाः छुं नं ज्या जबर्जस्तिं याकेबीगु ज्या जुल धाःसा व तसकं अव्यावहारिक जूवनी । शास्त्र सकतां मखु थ्व नं लुमंकेमाः । छाय्धाःसा न्हपा गुलं गुलिं शास्त्रय् भाःत मन्त कि कलाःम्ह सति वने माः धयातःगु दु। व इलय् सति वनेगु प्रथा नं पाय्छि हे खंकातःगु दु। तर आः थज्याःगु प्रथा समयसापेक्ष मजुइधुंकल । अय् जूगुलिं शास्त्रयात शास्त्र यानां शास्त्रया खँ जकलादय् यायेगु ज्या जुल कि मनूतय्गु नुगलय् धर्मप्रति आस्था, भावना व निष्ठाय् ह्रास व नैराश्य ब्वलनी । अले थज्याःगु ज्या स्वयातं भिं याइमखु । खय्त ला च्वय् हे न्ह्यथने धुनागु खँ खः । झीगु ब्रम्हाण्डीय परम्परा कथं चन्द्रमा व सुद्र्यःया गति समान मजुइगुलं तिथित न्ह्याः वइगु, क्षय जुइगु गर्भ हे नीगु व घाइते जुइगु जुयां तुं च्वनी । उकिं झी नखःत हनेबलय् न्ह्यकयाः हनेमालीगु, कात्तुकाकाः हनेमालीगु जुायच्वंगु दु। झीसं भोगय् याना वयाच्वनागु नं जुल । अथे कात्तुकाकाः हनेगु मयासें तिथि गडबड जुइबलय् जक उदय जूगु तिथि अर्थात सुथय् ल्यं दनीगु तिथियात बहनीतक हे दुगु भाःपियाः झ्वलिं हनेगु यात धाःसा एकरुपता वइ । थ्व परम्परा तसकं व्यवाहारिक नं जू । थ्वहे परम्परायात झीसं नाले फयेमाः । छिमि थें छिमिथाय् थें छाय् यायेगु ? छाय् हनेगु? धयागु क्वपुंगु व बासिगु अभिमान त्वःते फयेकेमाः । सुथय् ल्यं दनिगु तिथि अर्थात उदय जूगु तिथियात बहनी थ्यंक भाःपीगु धयागु भावनाया खँ खः, भावया खँ खः । पुजा प्रधानया खँ खः । भावना हे मदुसा पुजा यानाया अर्थ नं मदु। थ्व भावना, भावया खँ ज्योतिषशास्त्रय् नं ब्याख्या यानातःगु दु। गथेकि प्रथमभावनिसें कयाः द्वादशभाव तकया खँ उल्लेख दु। वहे भावत स्वयाः छुं छुं खँय् ज्योतिषभाजुपिंसं निर्णयत पिकाइगु खः । तिथिया खँ वयाच्वंगु सन्दर्भय् न्ह्यसः छता छु वइले धाःसा तिथि हे मदयेधुंकाः पुज्यानाया फल दइला ले ? थ्व न्ह्यसःयात झीसं याउँक हे लिसः बीफु । झीसं तिथियात पुज्यायेगु मखु, द्यःयात पुज्यायेगु खः । खः का छुं नं ज्या न्ह्याकेत छगू तिथि स्वयेमाः । छगू तिथि कयाः ज्या न्ह्याकी, थ्व पक्का हे खः, तर तिथि प्रधान मखु, पुजा प्रधान खः । थ्व खँ ल्वःमंके मज्यू । आः दक्वसिबय् लिपा हाकनं छकः थ्व च्वमिं लिसा कयाः धाये तिथि गडबड जुइबलय् जक च्वय् न्ह्यथनाकथं तन्त्राचारया परम्परा व वारया परम्परायात घय्सुनां झीसं नखःचखः हनेगु यात धाःसा निर्विवाद एकरुपता वइ । सर्वेभवन्तु सुखिनः । सब्ब भवतु मंगल । (तिथि विवादया सन्दर्भय् च्वमि काय्गुननि यलया लुमन्ति पतिइ पिहां वःगु च्वसु सान्दर्भिक जूगुलिं सम्पादित यानां न्ह्यब्वया ।)","November 17, 2020 12:13 PM"
https://nepalbhasatimes.com/36028,मेमेगु,???? ???????  दुतिया,न्हूदँया महिमा व नेवाः आन्दोलन,"विश्वया थीथी देसय् थःथःगु कथं न्हूदँ हनेगु चलनदु । न्हूदँ थःगु हे कथं थीथी देसय् हनेगु यानाच्वंगु दु। चिनियाँ पात्रो कथं चीनय् अलग न्हूदँ हनी । चलन फरक फरक जूसां न्हूदँ न्हूगु जोश जाँगर वयेमाः धकाः हनेगु चलन दु। नेवाः समाजय् नं न्हूदँया थःगु हे महिमा दु । स्वनिगःया आदिवासी नेवाः समाजं सुरु याःगु न्हूदँ हनेगु चलनयात थौं वयाः राज्यं राष्ट्रिय स्तरया मान्यता बीधुंकूगु दु । म्हिगः नेपाल संवत् राष्ट्रिय संवत धकाः हाः जुइपिं झी नेवाः समाजया न्ह्यलुवातय्त पंचायती प्रशासनं कथिं दायेगु, जेलय् कुनेगु व छ्यं तज्याक दाइगु स्थिति दुगु खःसां प्रजातन्त्र व लोकतान्त्रिक व्यवस्थाया स्थापना नापनापं राज्यं थुगु संवत्यात राष्ट्रिय संवत्या मान्यता बीधुंकूगु दु। थुकियात व्यवहारय् हयेमाः ।                                                         नेपाल संवत् अथेहे राष्ट्रिय मान्यता चूलानाच्वंगु संवत् खः । परापूर्वकालय् जुजु लानिपिनि नामय् जक वा शासकतय् नामय् जक संवत् तइगु चलन दुगु खः । तर नेपाल संवत्या महिमा थुकिं नं उजागर जुयाच्वंगु दु कि थ्व संवत् जनस्तरं राष्ट्रया नामय् तयातःगु संवत् खः । उकिं नं थ्व राष्ट्रिय संवत खः । देशवासीतय्गु त्यासा मिनाहा यानाः थ्व संवत् सुरु याःगु धाइ । अझ नेवाः समाजय् म्हपूजा यायेगु विशेष दिं लाकाः थौं स्वयां ११४१ दँ न्ह्यः थ्व सुरु यानातःगु खनेदु । ख्वपया जेँला त्वालय् च्वंगु छगू फल्चाय् ताः ई लिपा लुयावःगु ल्वहँपतिइ न्ह्यथना तःकथं थ्व संवत्यात शंखधरकृत नेपाल संवत् धकाः धायेगु याः । शंखधर साख्वाः धाःम्ह छम्ह बञ्जानं थःत अकस्मात प्राप्त जूवःगु धनसम्पत्तिपाखें अबलय्या देय्छिसिया त्यासा पुलाबिल । अले थ्व बांलाःगु ज्यायात कदर याःसें कछलाथ्व पारुकुन्हु म्हपूजा पावन दिं लाका थ्व नेपाल संवत् १ सुरु यानाः न्हूगु संवतया सुरुवात याःगु खः । नेपाल संवत् चन्द्रमासया लिधंसाय् चले यानातःगु संवत् खः । उकिं थ्व संवत् बिक्रम संवत्, शक संवत् नापं नेपालय् चले जुयाच्वंगु मेमेगु प्यंगू न्यागू संवत् स्वयां भचा वैज्ञानिक खनेदु। उकिं नं थ्व संवत् आः तकं नेपालमण्डलय् दकलय् अप्वः प्रचलनय् वल । ईश्वी संवत् व भारतं आयातित विक्रम संवत् चले मजूनिगु इलय् हे थन शक संवत् व नेपाल संवत् तसकं हे प्रचलनय् वये धुंकूगु संवत खः । स्वीदँतक एकछत्र राणा शासक जुयाः देसय् शासन चले याःम्ह चन्द्र शमशेरं छुं दँया छक्वः १३ ला दइगु वा अधिक मास मलमास लाइगुयात क्वपालाः कर्मचारीतय्त लछि अप्वः दां बिइमालिगु नियमय् दां कटौती यायेगु स्वार्थय् भारतवर्षय् नापं ज्या लगे मजूया रद्दीइ तयातःगु बिक्रम संवत्यात जबजस्ती लागू यायेहल । अथे धइगु बिक्रमादित्य धाःम्ह भारतीय शासकं थःगु शासनकालय् थःगु हे देसय् लागु यानाः हिन्दूस्तान विशाल भारतय् परिणत जुइवं बन्द जूवंगु छगू संवत बिक्रम संवत्यात चन्द्र शमशेरं झीथाय् दुत हल । अथे खःसां थुकिं अप्वः प्रभाव लाकेमफु। आः नं नेवाः समाजय् बुन्हि, मृत्यु संस्कार नापं मेमेगु भिंज्या फुक्कं नेपाल संवत् वा तिथि मिति कथं हे यानाच्वंगु दु । थथे नेपालय् लखौंलख अभिलेख दुगु वा नेपालमण्डल लागाय् ला दकलय् अप्वः प्रचलनय् दुगु संवत् खः, नेपाल संवत् । नेपाल संवत् थें अति अति प्रचार प्रसार जूगु वा लखौं लख अभिलेख दुगु मेमेगु छुं नं संवत् मदु । थनया देगः, फल्चा, हिति, ल्वहंहिति वा छुं नं पुलांगु बस्तु स्वल धाःसा अन नेपाल संवत् छ्यलातःगु लुयावइ । उकिया तुलनाय् इस्वी संवत् वा विक्रम संवत् धइगु छुं नं अभिलेखय् खनेमदु । थ्व स्वयेबलय् नेपाल संवत्  अथेहे राष्ट्रिय संवत् नं खः धइगु क्यं । तर लिपा संवत्यात जक मखु कि थीथी कथं स्वनिगःया आदिवासी नेवाःतय्त दमन यायेगु झ्वलय् थ्व संवत् नं चीकाछ्वत । तर नेवाः समाज व थनया सचेत वर्गं धाःसा थुगु हे तिथि मिति तयाः नगुमाः (क्यालेण्डर) पिकायेगुनिसें थीथी कथंया गतिविधित याना हे च्वन । शंखधर साख्वाःया नां पित हयाः उकियात सार्थकता बियेगु ज्या यानाच्वन । डा. कमलप्रकाश मल्ल, डा. बाबुराम आचार्य, हेमराज शाक्य लगायतया इतिहासकार व अन्वेशकतय्सं नेपाल संवत् व थुकिया महिमा बारे अनेकौं अध्ययन अनुसन्धान जारी हे यानाच्वन । आः तक नं थ्व विषयात पूवंकेगु लागिं नेवाः जक मखु कि खस् नेपाली समुदायं नं थप अनुसन्धान जारी हे यानाच्वंगु दनि । थ्व स्वयेबलय् नेपालय् आः तकं चलन चल्तिइ दुगु संवत् मध्ये नं आपालं आपाः प्रचलनय् दुगु लखौं लख अभिलेख दुगु व समाजं पचे यानाच्वंगु संवत् धइगु नेपाल संवत् जक खः । नेपाल संवत् न्हापा हे राष्ट्रिय मान्यता दुगु संवत नं खः । तर लिपा राणा शासनकाल व पंचायती व्यवस्थां थःपिनि शासन स्वरुपय् हिउपाः हये पलेसा जनतायात ताः ई तकं थःपिनि कब्जाय् तया तयेगु जुक्ति पिकायेगु हे झ्वलय् कर्मचारीतय्त म्हो तलब बियाः म्हं चायेकेगु ल्याखं व नेवाः भाषा, जाति व साहित्य संस्कृतियात न्हंकेगु हे झ्वलय् थुकियात प्रतिवन्धात्मक संवत् थें याना बिल । थौं स्वयां पीदँ न्ह्यः नेपालभाषा मंकाः खलः जन्म जुइवं न्हापां नेवाः समाजं हे थ्व संवत्यात राष्ट्रिया मान्यता बीमाः धाःसें भिन्तुना जुलुस पिकाःगु खः । उगु जुलुसयात सह याये मफयाः लाठीचार्ज यानाः दमन यायेत स्वःगु खः । जनकवि दुर्गालाल श्रेष्ठ, पद्मरत्न तुलाधर, मल्ल के. सुन्दर थेंज्याःपिं नेपालभाषा मंकाः खलःया संस्थापकपिनिगु कुतः व आपालं बुद्धिजीवि व अध्ययन अनुसन्धानय् लगे जुयाच्वंपिं नेवाः नापं गैर नेवाः विद्धानतय्गु अथक मेहनत लिपा हे जक सरकारपाखें नेपाल संवत्यात आः राष्ट्रिय मान्यता बीकेत ताःलाःगु खः । थ्व सकल नेपाःमितय् लसताया खँ जूगु दु । तर थौं नेपाल संवत् राष्ट्रिय संवत् जुलं नं थुकियात व्यवहारय् धाःसा उलि अःपुक छ्यलाच्वंगु मदु । छु महिना व छु साल धइगु इलय् झी थः हे नं २०७७ साल वा ७८ साल धाइपिं खः । ११४१ म्हो हे जक मनूतय् नुगलय् थ्वनाच्वंगु दु। छु महिना धायेबलय् नं कछला, थिंला, पोहेला धायेगु स्वयां विक्रम संवत्या हे महिना वैशाख, जेठ, असार धायेगु हे अःपुयाच्वंगु दु । थुकिया अर्थ झीसं आः नं नेपाल संवत्यात व्यवहारय् हयेगु कुतः याना मच्वनापिं खः । वैशाख जेठ पाय्छि कथं स्वीन्हू वा ग्वन्हु दइगु खः, थिति मिति कथं जूसा पाय्छि दिं पाय्छि कथं दयाच्वनी । थथे नेपाल संवत्यात आः मान्यता चूलाकाः प्रयोगय् हयेगु ज्या नं फुक्कं संवत् प्रति सचेत वर्गं हे याये मफयेकेमाः । मखुत धाःसा म्हिगः थें हे थौं नं म्हपूजा व लक्ष्मीपूजा छन्हुं यायेगु अलमल, ख्वप, येँ व यलय् अलग्ग अलग्ग इलय् म्हपूजा यानाः किजा पूजा यायेगु चलन थें एकरुपताबिहिन नेवाः समाज जूवनी । २०४७ सालं न्हापांखुसि अन्तरिम सरकारया प्रधानमन्त्री कृष्णप्रसाद भट्टराईं नेपाल संवत् आन्दोलन कथं न्ह्यानाच्वंगु भिंतुना जुलुसय् ब्वति कयादिल । नापनापं वय्कलं उगु जुलुस लिपा जूगु सभायात नं सम्बोधन यानादिल । वयां लिपा छसिकथं प्रधानमन्त्री वयाः नेपाल संवत् न्हूदँया लसताय् जुइगु जुलुसयात मान्यता बियाः सहभागी जुयेगु चलनं निरन्तरता कयाच्वंगु दु । थ्व झ्वलय् न्हापां नेपाल संवत्या प्रणेता शंखधर साख्वाःयात राष्ट्रिय विभूतिया मान्यता बिलसा प्रधानमन्त्री पुष्पकमल दाहाल जुयाच्वंगु इलय्ने पाल संवत्यात राष्ट्रिय संवत् घोषणा यात । न्हापांनिसें हे आपालं अभिलेख, शिलालेख, ताडपत्र व ताम्रपत्रत दुगु ल्याखं थ्व नेपाल संवत् राष्ट्रिय संवत हे खः । अथेनं दोहोरे यानाः हाकनं छक्वः राष्ट्रिय संवत्या मान्यता कायेमाल । वयां लिपा थ्व संवत् थथे राष्ट्रिय संवत् जुइमाः धकाः माग मजुल । तर व्यवहारय् धाःसा आः तक नं थ्व संवत्या तिथिमिति, गा व थ्व पानाच्वंगु, मसियाच्वंगु वा उजागर याये मफयाच्वंगु अवस्था दनि । उकिं नं वास्तवय् राजनीतिक रुपं निर्णय याये धुंकूसां थ्व संवत्यात अझ व्यवहारय् छ्यलाबुलाय् हयेत धाःसा राजनीतिक पार्टी, सदन व मन्त्रिमण्डलं थप कुतः यायेमाःगु खनेदु ।","November 17, 2020 06:19 AM"
https://nepalbhasatimes.com/33280,मेमेगु,११४० गुंलाथ्व सप्तमी,चक्वाद्यःया महात्म्य,"मीना बज्राचार्य                                                          दँय्दँसं यलय् वैशाख शुक्ल प्रतिपदानिसें विश्वय् हे दकलय् ताःहाकःगु जात्रा कथं कयातःगु रथजात्रा बुंगद्यः व चक्वाद्यःया रथजात्रा शुरु जुइ । स्वीनिकू हाकःगु बुंगद्यःया रथ स्वयां भतिचा चिजाः जुइक चक्वाद्यःया रथ दयेकी । २१ फिट तजाःगु चक्वाद्यःया रथय् नं बुंद्यःया रथय् थें हे प्यम्ह भैलद्यःया प्रतिककथं प्यचा घःचा दइ, घःचाया दथुइ नागया प्रतिक कथं ताःहाकःगु सिँ धोँमा तइ । रथया दकलय् च्वय् बाय्म्वः तया रथ निर्माण यायेधुंकाः वाउँक लःसि तयाः ध्वजा, पताः तयाः छाय्पी । चक्वाद्यःयात जटाधारी पद्मपाणी लोकेश्वर, धर्मराज व मीननाथ नं धाइगु चलन दु । रथय् तये न्ह्यः वैशाख महिनाया कृष्णपक्षया प्रतिपदा खुन्हु लगंख्यःया दबुलिइ बुंद्यःया न्हवं क्वचायेवं चक्वाःद्यःयात जेष्ठवर्ण महाविहार टंगबाहाःया देगः लिक्क च्वंगु दबुलिइ न्हवं लुइगु ज्या जुइ । वयां लिपा लँपु छाया प्राणप्रतिष्ठा यानाः बुंगद्यःयात थें दशकर्म विधिपुजा सम्पन्न याइ । न्हवं क्वचाये धुंकाः रथ निर्माणया ज्या जुइ । बुंगद्यःयात वैशाख शुक्ल प्रतिपदा खुन्हु रथय् तइगु खःसां वैशाख शुक्ल चतुर्थीया दिनय् चक्वाद्यःयात रथय् तयाः सालाः पुच्वय् दयेकातःगु रथय् विराजमान जुयाच्वम्ह बुंद्यःयात लँस्वःवनी । थथे चक्वाद्यःया रथ नि न्हापालाक्क साला लँस्वः मवंकं बुंगद्यः याकचियागु जक रथ सालीमखु । उकिं बुंगद्यःया गुलि महत्व दु उलि हे चक्वाद्यःया नं महत्व दु । थथे याःगुया कारण बुंगःद्यः लिपा तिनि कामारु कामाक्षय् हःम्ह जुयाः नेपालमण्डलय् न्हापांनिसें विराजमान जुयाच्वंम्ह चक्वाद्यवं लँस्वःवंगु धार्मिक विश्वास दु । पुच्वंनिसें चक्वाद्यः न्ह्यः न्ह्यः बुंगद्यःया रथ ल्युल्यु सालाः गाःबालय् याः न्यायेकी । गाःबाहाः जात्रा क्वचायेका अनं नुगलय् साला यंकीबलय्निसें धाःसा बुंगद्यःया रथ ल्युल्यु चक्वाद्यःया रथ साली । अथेहे नुगलं लगंख्यलय् थ्यंका निगुलिं रथयात माजुसिमा छचाः छचाः चाःहिका अनहे याःन्यायेकी । छन्हु अथें तयाः कन्हय् खुन्हू धोँमाया न्ह्यःने बौ बिइ । छ्वय्लाभू जात्रा न्यायेकाः वकुन्हु बुंगद्यःया रथं निचाः व चक्वाद्यःया रथं छचा बुंद्यःया मां दोलंमाजु अर्थात् माजुसिमा चाहिइका थःतिइ याः न्यायेकी । कन्हय्कुन्हु भुजिया जात्रा न्यायेकाः निगुलिं रथय् नैक्यालं लुइ । वयां कन्हय् कुन्हू याकःमिसा भुजिया धकाः मुक्कं मिसापिंसं जक बुंगद्यः व चक्वाद्यःया रथ सालाः इतित्वालय् याः न्यायेकी । लिपा साइत स्वयाः हाकनं जाउलाख्यलय् साला यंकी । जाउलाख्यलय् थ्यंकाः प्यन्हू लिपा बुंगद्यःयाथाय् भोटोजात्रा क्यने सिधेवं चक्वाद्यःया रथ साला टंगबहालय् हे लित हइ धाःसा बुंगद्यःयात रथं क्वकया खतय् तयाः बुंगय् यंकी । मेगु छगू विशेषता धइगु बुंगद्यःया रथ सालाः गन गन दिकल उगु रथया न्ह्यःने भतिचा बेक्वयेक मछिंक चक्वाद्यःया रथ तयेगु परम्परा दु । छाय्धाःसा न्हापा बुंगद्यःयात ख्वपमितय्सं ख्वपय् व येँमितय्सं येँय् यंकी धकाः यलमितय्सं चलाख जुया बुंगद्यः साले मछिंक चक्वाद्यःया रथं पनाः सुरक्षा याःगु धइगु जनविश्वास दु । अथेहे जाउलाख्यलय् थ्यनकी किपूमितय्सं साला यंकी धका गालय् क्वफाना बिउगु धाइगु न धापू दु । तर न्ह्याथे हे धाःसां थुगु जात्रायात सकल नेपाःमिपिंसं हे सम्मानपूर्वक मंकाः कथं थःगु देय्या हे मौलिक परम्परागत जात्रा कथं हनावयाच्वंगु दु । चक्वाद्यःया बारे छगू रोचक किम्बदन्ति थथे दु ः परापूर्वकालय् नेपालमण्डलय् राज्यभोग यानाच्वंम्ह धर्मात्मा जुजु शिवदेवया निम्ह काय्पिं वृषदेव व बालार्चनया पालय् चक्वाद्यःया विहार दयेकूगु खःसा रथजात्रा यायेगु परम्परा नं न्ह्याकूगु खः । जुजु शिवदेवया म्ह्याय् अंशुवर्मानाप इहिपा याना बिउगु खःसा अंशुवर्माया म्ह्याय् नेपाःया विभूति भृकुटी धाइगु खँ ऐतिहासिक रुपं प्रमाणित जुयाच्वंगु दु । धर्मात्मा जुजु शिवदेव थें हे वसपोलया काय् वृषदेव नं अतिकं धर्मय् आस्था दुम्ह जुयाः न्हिंयान्हिथं सुथन्हापां दनाः शंखमूलय् स्नान याना खड्गयोगिनीया दर्शन यानाः दानधर्म याना थः प्रजागणपिंत प्रतिपाल यानाः आनन्दं राज्य सञ्चालन यानाच्वन । छन्हु जुजु वृषदेव न्हिथं थें नृत्य कर्म यानाः छेँय् लिहां वयाच्वंबलय् अचानक म्ह सुख मदया वल । छेँय् थ्यंनेवं इकुसे च्वनाः भाराक्क ग्वतूम्ह दना हे मवल । बैद्य सःताः अनेक उपाय यानाः वासः यातं नं दना मवसेंलिं जुजुया देहावसान जुल धकाः सकलें अलाप विलाप यानाः ख्वयाच्वन । उगु हे इलय् वृषदेवयात यमदूततय्सं आकाशमार्गं यमलोकय् यंकल । वृषदेवया होसय् वःबलय् नरकलोकय् यमदूततय्सं पापीतय्त चिकं ग्वाराग्वारा दायेकाः खासीइ क्वफानाः सास्ति यानाच्वंगु दृष्य खन । उपिं पापीत असह्य पीडां चिल्लाय् चिल्लाय् दनाः हालाः ख्वयाच्वन । अथेहे मेगु प्रेतलोकय् प्रेततय्त तांन्वथाय् तयाः वाथावाथा कंकातल । उपिं प्रेततय्गु ल्हाःतुति तसकं चिचिपु, म्हुतुप्वाः मुलुप्वाः थें चिप्वाः तर प्वाः धाःसा धम्प थें तःग्व । अज्याःपिं श्रुचिमुख प्रेतत लः त्वने प्याचाया वांवां खाया सास्ति नयाः हालाच्वन । ह्वासा ह्वासा नवःगु नरकया ग्यानापुगु दृष्य स्वयेमफया वृषदेव अति भावविह्वल जुयाः मिखा तिस्सित । पलख लिपा सिच्चुसे च्वनाः ह्वाला ह्वाला नस्वाः वल । चिल्लाय् दनाः हाला ख्वयाच्वंपिं पापीत व श्रुचिप्रेततय्गु हाःसः नं तायेमदया वन । तिजक मिखा चायेका स्वःबलय् अनया लकस खना वृषदेव तसकं अजूचाल । तेज रश्मी पिकया वायुवेगं छम्ह दिव्य पुरुष खनेदत । गुम्हेसिया छ्यनय् जटा हिनातःगु, न्हाय्पनय् कुण्डल, जवगु ल्हातं वरद व खवगु ल्हातं पलेस्वां ज्वनाः पिताम्बरया धोति चिनातःम्ह अतिकं ज्वाजल्यमान व शोभायमान जुयाः प्रकट जुयाः पापीतय्त उद्धार याना बिज्यात । श्रुचिप्रेततय्त थःगु जटां लःधाः हायेकाः लुधंक प्याःचाः लंकाबिल । थुम्ह जटाधारी लोकेश्वरया कृपादृष्टिं यानाः अनया पापीतय्गु धर्मचित्त उत्पन्न जुयाः महासुख व आनन्दया अनुभूति यानाः जयजयकार यात । नारकीय पापभोग यानाच्वंपिं फुक्क पापीत पापं मुक्त जुयाः सुखावती भुवनय् प्रस्थान जुल । जटाधारी पद्मपाणी लोकेश्वर प्रकट जूगु खबर न्यनेवं यमलोकया यमराजं अति आदरपूर्वक सम्मान यानाः भक्तिभावं दण्दवत यात । थ्व दक्व दृष्य स्वयाच्वंम्ह वृषदेव पद्मपाणी लोकेश्वरया प्रताप खनाः अति हर्षित जुल । उगु इलय् यमदूतपिंसं वृषदेवयात यमराजया न्ह्यःने यंकल । चित्रगुप्तं वृषदेवया धर्म अधर्म खाता पुइका स्वःगु बखतय् आयु बाकी दनीगु खँ कनेवं यमराजं हथासं यमदूततय्त वृषदेवयात मत्र्यलोकय् हे लित यंकेत उजं बिल । थुखे मृत्यु जुल धकाः दाहसंस्कार यायेत तयारी याना च्वंगु इलय् वृषदेव वाथाक्क दनावःबलय् सकलें अजुचाल । जुजु वृषदेवया पुनर्जीवन प्राप्त जूगु खनाः सकल प्रजाजन, मन्त्री भाईभारदार व छेँजःपिं हर्षविभोर जुया जयजयकार यात । जुजुं सकलसित थःम्हं खनागु यमलोक व पद्मपाणी लोकेश्वरया बारे सविस्तार वर्णन यात । थ्व खँ न्यनाः सकल प्रजालोक व मन्त्री भाइभारदारपिंसं नं अज्याःम्ह पद्मपाणी लोकेश्वरया दर्शन थःपिंसं नं यायेगु इच्छा जाहेर यात । छन्हु भिंगु साइत स्वयाः कुशल कालिगढतय्त सःताः पद्मपाणी लोकेश्वरया वर्णन यानाः पद्मपाणीया प्रतिमा दयेकेबियाः विधिवत रुपं स्थापना यात । लोकेश्वरयात न्हियान्हिथं नित्यपुजा यायेगु परम्परा न्ह्याका वन । वृषदेव निःसन्तान जूगुलिं देहावसान लिपा वसपोलया किजा बार्लाचनं राज्यभार ग्रहण यात । तर बार्लाचन धाःसा थः अबु व दाजु थें धर्मपरायण जुइमफुत । उकिं यानाः मतिक्वः भैरब कोप जुयाः भौचिया रुप कयाः उगु थासय् च्वंपिं दुरुत्वंपिं मस्त यंकेगु याना हल । उकिं उगु राज्यया प्रजाजनपिंस उगु थाय् त्वःताः धमाधम मेथाय् वन । थुकिं यानाः प्रजागणपिं पाः जुजुं वनाः खाली हे जूवन । थुगु घटनालिपा बार्लाचनं थःगु जीवनय् हिउपा हल । थःगु भाव भक्ति पद्मपाणी लोकेश्वरयात समपर्ण यात । थः दाजु वृषदेवं स्थापना यानावंम्ह पद्मपाणी लोकेश्वरया मूर्ति ज्वनाः बालार्चन जुजु नं उगु थाय् त्वःताः लिच्छवी जुजु मानदेव संस्कारित चक्रवर्ण महाविहारय् च्वंवल । छन्हु बालार्चन जुजुयात श्री पद्मपाणी लोकेश्वरं म्हगसय् आज्ञा जुल, “हे राजन ! थ्व पूर्वनिर्मित विहार जिगु वासस्थान मखु । जिगु निंतिं छगू मेगु हे विहारया निर्माण यानाब्यु । सुथन्हापां चखुंचा ब्वयाः गुगु थासय् जूवना अलप जुइ उगु हे थासय् विहार निर्माण यानाः जितः प्रतिस्थापन यानाब्यु ।” थुलि खँ म्हगसय् खनेवं जुजुया न्ह्यलं चाल । काचाकाचां दनाः नित्यपुजा यात । पुजा सिधयेवं धात्थें चखुंचा छम्ह थःपाखे स्वयाः ब्वया वयाच्वंगु खन । उम्ह चखुंचा न्हापां चक्रवर्ण महाविहारय् जुत । अनं हाकनं ब्वयाः भतिचा उखे उत्तरपाखेया ख्यलय् जूवनाः पलख लिपा हे अलप जुल । थ्व दृष्य खनाः जुजुं उगु हे थासय् विहार निर्माण याके बिल । थुगु कथं चखुंचा जूवःगु आधारं निर्माण याःगु विहार जुयाः थुगु विहारयात चखुं विहार धायेगु चलन जुल धाःसा चखुं विहारय् विराजमान जुया बिज्याम्ह पद्मपाणी लोकेश्वयात चखुंबाहाद्यः धायेगु यात । लिपा चखुंबाहाद्यःया अपभ्रंश जुया चक्वाद्यः, चाक्वाद्यः धायेगु याना हल । अथेहे चखुंचा न्हापां जूवंगु चक्रवर्ण महाविहारयात चुकबाहाः धायेगु प्रचलन जुल । विहार निर्माण लिपा जुजु बार्लाचनं श्री पद्मपाणी लोकेश्वर प्रति भक्तिभाव व श्रद्धा कथं वसपोलया रथ निर्माण यानाः यलया थीथी थासय् यंका विधिवत् रुपं दँय्दँसं जात्रा न्याकेगु परम्परा न्ह्याकल । उगु हे ईलय् परम्परागत जात्राया नामं मेगु खुगू देवदेवीपिनिगु रथजात्रा याइगु चलन न्ह्यानाच्वंगु खःसा लिपा चक्वाद्यःया नं रथजात्रा सहित न्हय्गू जात्रा न्यायेकेगु परम्परा न्ह्यानाच्वंगु जुल । तःदँ लिपा यलय् वरदेवं राज्यभोग यानाच्वंगु इलय् कामारु कामाक्षं वर्षा व सहकालया द्यः करुणामय नेपालमण्डलय् हयेधुंकाः धुमधामं बुंगद्यःया रथजात्रा न्याकेगु यात । बुंगद्यःया रथजात्रां यानाः मेमेगु जात्रायात उलि महत्व मबिल । उकिं तान्त्रिक बन्धुदत्त बज्राचार्यं दक्वः रथजात्रायात छथाय् समावेश यानाः बुंगद्यःया छगू जक रथ दयेकाः जात्रा न्ह्याकेत समाधियोग यानाः साधना यात । तर चक्वाद्यः थुकी समावेश मजुल । अन कोप जुल । बन्धुदत्तं ध्यान दृष्टिं स्वःबलय् श्री पद्मपाणी लोकेश्वरं आकाशवाणीं आज्ञा दयेका बिज्यात, “हे बन्धुदत्त ! परम्परांनिसें न्ह्यानाच्वंगु थुगु रथजात्रा यथावत् रुपं हे न्ह्याकल धाःसा भिंजुइ ।” थ्वहे आकाशवाणी लिपा बुंगद्यः व चक्वाद्यःया रथयात नापनापं जात्रा यायेगु चलन जुल । थुगु खं सीदु कि बुंद्यःया रथजात्रा स्वयां यक्वः न्हापा नेपालमण्डलय् चक्वाद्यःया रथजात्रा न्ह्यानाच्वंगु खः । अथेहे थीथी धार्मिक सफू व वंशावलिइ नं थ्व खँ उल्लेख यानातःगु दु । जटाधारी पद्मपाणी लोकेश्वर कथं लोकंह्वाःम्ह चक्वाद्यःयात गैरनेवाःतय्सं मीननाथ व बुंगद्यःयात मत्स्येन्द्रनाथ धायेगु यानातल । थ्व निगुलिं नांया अर्थ संस्कृत भाषं न्याया अधिपति वा द्यः खः । उकिं नं गुलिसिनं चक्वाद्यः व बुंद्यः छम्ह हे खः व निम्ह छगू हे रुप खः धाइपिं नं दु । अथेहे चक्वाद्यःयात बुंगद्यःया अबु धाइपिं नं दु । न्ह्यागु हे जूसां हिन्दु व बौद्ध निगुलिं धर्म माने याइपिंसं थःथःगु धार्मिक विश्वास व मान्यताया आधारय् आतक नं बुंद्यः व चक्वाद्यःया रथजात्रायात भव्य व सभ्य रुपं माने यानावयाच्वंगु दु ।","July 27, 2020 10:21 AM"
