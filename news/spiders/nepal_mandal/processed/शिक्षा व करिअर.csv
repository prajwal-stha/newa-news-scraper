headline,date,final_news,url
मोति अजिं त्वःतावंगु मोति ,"Thu Sep 3, 2009  12:28 pm","मोति अजि (मोतिलानि ताम्राकार) मदुगु झिंस्वन्हु पुल । वय्कःया ख्वाः अझं थ्व नुगलय् उलि हे थिनाच्वंगु दु । मोति अजि व वय्कःया योगदान स्यूपिं सुं छम्हसिनं नं वय्कःयात याउँक ल्वःमंके फइमखु । वय्कलं त्वःताझाःगु मोतिया स्याहार यायेगु जिम्मा आः झीत वःगु दु । मोतिलानि ताम्राकार संभ्रान्त परिवारय् ब्वलंम्ह मखु । अले आखः धकाः ब्वनातःम्ह नं मखु । तर वय्कःयाके थःगु भाषा व शिक्षा सम्बन्धी गुगु मतिना दु व तःमि व सःस्यू धाःपिंके तकं लुइके थाकु । एसएलसी निसें एमएतकया नेपालभाषा परिक्षाय् दक्कले अप्वः अंक हयाः पास जूपिं विद्यार्थीतय्त बिइत धकाः थःगु हे नामं स्थापना यानादीगु मोतिलानि सिरपा नेपालभाषा ब्वनीपिन्त गुलि हःपाः व तिबः जूगु दु धकाः धयां मब्याः । थुकिया अनुभव जि थः स्वयमं यानागु दु । छम्ह विज्ञानया विद्यार्थी जितः नेपालभाषा ब्वनेत छगू तःधंगु प्रेरणा जूगु खः मोतिलानि सिरपा । आइए, बिए व एमए यानाः लिपा स्वक्वःगु खुसिइ थुगु सिरपा कयाबलय् जितः छगू कथंया दायित्वया आभाष जुल । जितः ताल, मोति अजिं जितः छगू भाला ब्यूगु दु - थःगु भाषा ख्यलय् छुं ज्या यायेत । उगु भाला वय्कः मदये धुंकाः जिं आः लुमंका च्वना । वय्कःया न्ह्यूख्वाः लुमनेवं जितः अझ न्ह्यःने न्ह्यावनेत हौसला ब्यू । मोतिलानि सिरपाया छगू ज्याझ्वलय् पासा रवि शाक्यं थः मोतिलानि सिरपा कायेत हे नेपालभाषा ब्वनागु धकाः कन । लुमन, जि जक मखु खनिं मोतिलानि सिरपालं नेपालभाषा ब्वनेत प्रेरित जूम्ह । मोतिलानि सिरपा दर्जनौं मनूतय्सं काये धुंकूगु दु अले अझ गुलि विद्यार्थी पासापिं मोतिलानि सिरपाया हे कारणं मेपिं विद्यार्थीत स्वयां थःम्ह अझ बांलाक ब्वनेमाः धकाः लगनशील जुयाच्वंगु जुइमाः । थः आखः मसःसां, थःम्ह ज्यूत्युं मुंकादीगु भचा भचा ध्यबां मोति अजिं  सिरपाया गुगु मोति स्वना थकादिल, उगु मोतिया जलं ख्युंयाच्वंगु थौंया न्हि बुलुहुं चकना च्वंगु दु । थुकिया जलं छगू न्हूगु पुस्ता ब्वलनाच्वंगु दु । थुगु हे जतिइ ब्वलना च्वनापिं जिमिसं न्हूगु दिं छन्हु अवश्य हयेतिनि,  आर मानन्धरया म्येय् धाः थें --",http://www.nepalmandal.com/content/3665.html
भिसाया बारे बेलायतं हानं बिचा: याइगु ,"Wed Feb 17, 2010  6:33 pm",नेपाःमितय् अध्ययन भिसाय् तःगु रोक फुकुवा यायेगु विषयस बेलायतं मेगु लाय् हाकनं बिचाः याइगु जूगु दु । येँय् दुगु बेलायती दुतावासं थौं छगू विज्ञप्ति पिथना मार्च महिनानिसें भिसा रोक्काय् हाकनं बिचाः यायेगु जानकारी ब्यूसां ई धाःसा क्वःछ्यूगु मदुनि । नेपाःमिपिंत गुलिफत उलि याकनं भिसा आवेदन फुकुवा यायेगु विषयस बेलायत सरकार सकारात्मक दुगु खँ विज्ञप्तिइ न्ह्यथनातःगु दु । बेलायतय् अध्ययनया निंतिं आपालं ब्वमिपिनिगु आवेदन लाःगु धासें बेलायतं झिंन्हय्न्हू न्ह्यःनिसें नेपाःमितय् विद्यार्थी भिसा आवेदनय् रोक तःगु खः ।,http://www.nepalmandal.com/content/6641.html
बेलायतं नेपाली विद्यार्थीया भिसाय् अस्थायी रोक ,"Sun Jan 31, 2010  2:18 pm","नेपाल स्थित बेलायती दुतावसं नेपाली विद्यार्थीयात भिसा आवेदनय् अस्थायी रुपं रोक लगेयाःगु दु । बेलायतय् ब्वंवनिपिं नेपाःय विद्यार्थीत अप्वयेवं बेलायतं सोमवाः निसें लागू जुइ कथं आवेदन रोक्का याइगु खँ धाःगु दु । नेपाः स्थित बेलायत दूतावसं आइतवाः पिथंगु विज्ञप्तिइ न्हापाया दँया तुलनाय् थ्व दँय् दक्षिण एसीयाली देय्लय् ब्वंवनिपिं ल्याः उल्लेख्य रुपं अप्वःगुलिं तत्कालया निंतिं रोक लगे यायेमाःगु खँ धाःगु दु । विज्ञप्तिइ भिसाया आवेदन गुवले तकया निंतिं रोक्का याःगु बारे छुं न्ह्यथंनातःगु मदु । बेलायतं नेपाः सहित भारतया दिल्ली, चण्डीगढ व जालन्धर व बंगलादेशय् नं विद्यार्थीया भिसा आवेदनय् रोक लगे याःगु दु ।",http://www.nepalmandal.com/content/6292.html
वइगु शैक्षिक सत्रनिसें पाठ्य सफूया मू थंहावनीगु ,"Thu Feb 18, 2010  7:08 pm",जनक शिक्षा सामग्री केन्द्र लिमिटेडं वइगु शैक्षिक सत्रनिसें फुक्क पाठ्य सफूया मू थकायेगु तयारी याःगु दु । केन्द्रया सञ्चालक समितिया थ्वहे वालय् च्वनीगु बैठकं मू थकायेगु निर्णय याइगु जूगु दु । भ्वँया मू व कर्मचारीतय्गु तलब थकागूलिं सफूया नं मू थकायेत्यंगु केन्द्रं जानकारी ब्यूगु दु । केन्द्रया प्रबन्ध सन्चालक वीरेन्द्रकुमार दासं मू थमकासा जनक शिक्षा सामग्री न्ह्याकेमफइगु धयादिसें मू थकायेगु तयारी जुयाच्वंगु कनादिल । छगू दशकनिसें मू थमकायेवं न्हापा स्वदँयादुने नीगू करोड तका द्याप जूगु खँ दासं खनादिल ।,http://www.nepalmandal.com/content/6671.html
शुल्क अनुगमन यायेत संचालकतय् माग ,"Wed Apr 28, 2010  1:54 pm",निजी व आवासीय विद्यालय संगठन (प्याब्सन) व नेसनल (प्याब्सन)या मंगलवाः च्वंगु मंकाः बैठकं निजी विद्यालयया शुल्कय् तत्काल अनुमगन यानाः वैज्ञानिक शुल्क समायोजन ययोत सरकार नाप माग याःगु दु । बैठकय् निर्धारित शुल्कया अनुगमन यानाः वैज्ञानिक ढंगं सरकारं शुल्क निर्धारण व समायोजन याःसा अज्याःगु अनुगमन पाखें निर्धारण याःगु शुल्क माने यायेत थःपिं तयार दुगु खँ धाःगु दु । नापं बैठकं वार्ताया माध्यमं थःपिं समस्या समाधान यायेत तत्पर दुगु खँ धाःगु दु । न्हूगु शैक्षिक सत्र निसें निजी विद्यालयं पूर्व निर्धारित शुल्कया मापदण्ड विपरीत शुल्क अप्वयेकूगु विरोधय् माओवादी आवद्ध विद्यार्थी संगठन अखिल (क्रान्तिकारीं) अप्वयेकूगु शुल्क लितमकातल्ले अनिश्चितकालीन विद्यालय बन्द यानाः आन्दोलन यानाच्वंगु दु । निजी विद्यालय संगठनतय्सं विद्यार्थीतय् पठन पाठनयात ठप्प यायेगु ज्या छुं नं अर्थय् न्यायोचित मजुइगु व आन्दोलनरत विद्यार्थीयात बन्द लितकयाः वार्ता व संवादया प्रक्रियाय् वयेत इनाप याःगु दु ।,http://www.nepalmandal.com/content/7860.html
यूकेय् विद्यार्थी भिषाया लागि कडा नियम ,"Thu Mar 24, 2011  9:14 am","यूकें विद्यार्थी भिषाया लागि कडा नियम लागू याइगु जूगु दु । गुणस्तरिय शिक्षा कायम यायेत धयातःगु थथे कडा नियम लागू यानाः २५ प्रतिशत विद्यार्थी भिषाय् कटौटी यायेत्यंगु धाःगु दु ।  आः वइगु अप्रिल महिनानिसें हे छुं नियम लागू यानाः मेगु दँया अप्रिलतकय् थुपिं दक्वं नियम लागू जुइगु खँ यूकेया गृह सचिव थेरेसा में न्ह्यथंगु दु । आः लागू जुइत्यंगु न्हूगु नियम मुख्य रुपं क्वय् न्ह्यथना कथंया दु । • अप्रिल २०१२ निसें विद्यार्थी प्रायोजन याइगु शैक्षिक संस्था - वैधानिक शिक्षा निरीक्षण बोर्डं तोके याना तःगु तसकं विश्वासिलो संस्था जुइमाः । थौंकन्हय् न्ह्याग्गु नं स्कूल वा कलेजं विद्यार्थी प्रायोजन यायेफु । • यूके वइपिं दक्वं विद्यार्थीतय्के उच्च तहया भाषिक दक्षता दयेमाः । थुगु दक्षता क्षमता आः निम्न मध्यम (B1) दयेवं गानाच्वंगु खःसा थुकियात उच्च मध्यम (B1) य् हिलेत्यंगु दु । • इन्टरप्रेटरया ग्वहालि विना बांलाक अंग्रेजी भाषा न्ववाये मसःपिन्त यूके बोर्डर एजेन्सीया कर्मचारीं अयोज्ञ विद्यार्थी ठहर यानाः थःगु देसय् लित व्छयेफु । • कलेज वा युनिभर्सिटीं बिइफुगु ज्या त्वःताः पिने मेथाय् ज्या याये दइमखु । • पोष्ट ग्राजुयट विद्यार्थी त्वःताः मेपिन्सं थः डिपेन्डेन्टत हये दइमखु । • निम्न तहया शिक्षाया लागि दयाच्वंगु स्वदँया भीषा कायम हे जुइ तर उच्च तहया शिक्षाया लागि न्यादँया लागि भीषा कायम जुइ, व स्वयां अप्वः भीषा अवधि तनी मखु । थ्व स्वयां न्ह्यः उच्च तहया विद्यार्थीतय्त न्ह्याग्गु नं ईतकया भीषा बिया वयाच्वंगु खः । • अध्ययन लिपा ज्याया लागि न्हापा बिया वयाच्वंगु निदँया भीषा (तह १) खारेज जुइ । स्नातकोत्तरया विद्यार्थीतय् लागि जक उच्च दक्षताया आधारय् प्रायोजक दुपिं विद्यार्थीतय्त जक ज्याया लागि भीषा बिइगु जुइ ।",http://www.nepalmandal.com/content/13169.html
निजी विद्यालयं अप्वयेकूगु शुल्क लितकाल ,"Thu Apr 29, 2010  3:54 pm","निजी विद्यालयतय्सं न्हूगु शैक्षिक सत्र निसें अप्वयेकूगु शुल्क लितकाःगु दुसाः उकीया विरोधय् कुहांवयाच्वंगु अखिल (क्रान्तिकारी)तय्सं नं विद्यालय बन्द यानाच्वंगु ज्याझ्वः लितकाःगु दु । नीन्हु दुने शुल्क समायोजन यायेगु सहमति जुइवं शुक्रवाः निसें निजी व आवसीय विद्यालय संचालन जुइगु जूगु दु । शिक्षा मन्त्रालयया समन्वयलय् बिहीवाः अखिल (क्रान्तिकारी), प्याब्सन, एन प्याब्सन व अभिभावक संघया प्रतिनिधितत दथुइ जूगु वार्ता लिपा विद्यालय च्याकेगु सहमति जूगु खः । वार्ताय् नियमावलीलय् व्यवस्था जूगु कथं नीन्हु दुने वैज्ञानिक व व्यवहारिक रुपय् शुल्क समायोजन यायेगु सहमित जूगु खः । वार्ताय् अज्याःगु सहमति जुइवं निजी विद्यालयतय्सं अप्वयेकूगु शुल्क आःयात स्थगन यायेगु व क्रान्तिकारीं थःपिनिगु शैक्षिक हड्ताल लितकायेगु खँ क्वःछिउगु खः । निजी विद्यालयं नियम विपरीत शुल्क अप्वयेकूगु धासें क्रान्तिकारी विद्यार्थीतयसं आइतवाः निसें अनिश्चिताकाली विद्यालय बन्द यानावयाच्वंगु खः ।",http://www.nepalmandal.com/content/7868.html
थुगुसीया एसएलसी ,"Thu Mar 24, 2011  11:52 am",ब्वनामितय्गु नितिं नँया लुखा धयातःगु एसएलसी परीक्षा बिहीवाःनिसें सुरु जूगु दु । परीक्षा नियन्त्रण ज्याकूया कथं थौं न्हापांगु दिं अनिवार्य अंग्रेजीया परिक्षा जुयाच्वंगु दु । परीक्षा नियन्त्रक सूर्यप्रसाद गौतमया कथं सुथय् च्याता ई निसें स्वघौ तक जुइगु परिक्षा तराईया छुं केन्द्र बाहेक फुक्क थासय् शान्तिपूर्ण रुपय् क्वचाःगु दु । परिक्षाया नितिं देय्न्यंकं प्यंगू लख गुइखुद्वः निसः व पीस्वम्हे ब्वनामिं फर्म भरेयाःगुलिइ छुं थासय् बाहेम फुक्क केन्द्रय् परिक्षा इलय् सुरु जूगु खः । थुगु दँय् नियमितपाखे निगू लख नीगुद्वः न्हय्सः व गुइछम्ह छात्र व निगू लख खुद्वः खुसः व नीम्ह छात्रां ब्वति काःगु दु । एक्जाम्टेड परिक्षाय् छात्र नीन्याद्वः च्यासः व न्याम्ह दुसा स्वीप्यद्वः व  नीन्हय्म्ह छात्रां ब्वति काःगु दु । परीक्षाया नितिं दिेय्न्यंकं मुक्कं िझंखुसः व न्हेनिगू परीक्षा केन्द्र क्वःछ्यूगु खः । परिक्षा केन्द्रय् मुक्कं पीन्हय्द्वः निसः व पीनिम्ह कर्मचारी खटेजूगु दु । सरकारं थुगु दँय् चिट खुइगु खुइकेगु व परीक्षायात अमर्यादित यायेत स्वःपिन्त तत्काल ज्वना सार्वजनीक अपराध ऐन अन्तर्गत मुद्दा चलेयाइगु जूगु दु । परीक्षा केन्द्रय् केन्द्राध्यक्ष बाहेक सुयात नं मोवाइल चलेयाके मब्यू । परीक्षा थ्वहे चैत १८ गते तक न्ह्याइ ।,http://www.nepalmandal.com/content/13170.html
एसएलसीइ नेपालभाषा विषययात लापरवाही ,"Fri Apr 1, 2011  12:25 pm",थौंकन्हय् सञ्चालन जुयाच्वंगु  एसएलसीइ म्हिगः जूगु नेपालभाषा विषयया परिक्षाय् परिक्षा नियन्त्रण कार्यालयं तसकं हे लापरवाही याःगु दु । प.नि.कां म्हिगःया वितरणयाःगु खः । प्राप्त जानकारी कथं म्हिगः वितरण जूगु न्ह्यसः पतिइ दुगु न्ह्यसः मध्यय् व्याकरण खण्डया छुं अपवाद त्वःताः शत प्रतिशत हे न्ह्यसः पुलांगु पाठ्यक्रमया जक जूगु व उकिइ दुगु छुं नं पाठ्यांश न्हूगु पाठ्यक्रमय् मदुगु धाःगु दु । थुगु खँ सिइवं म्हिगः पनिकाय् स्वापू तयेगु यक्व कुतः लिपा प्रमुख परिक्षा नियन्त्रकयात स्वापू जूगु तर वय्कःयात थुगु खँया जानकारी बिइवं न्ह्याम्हसां नेपालभाषा शिक्षकयात स्वापू तयाः अन हे प्रश्नपत्र दयेकाः जाँच बिइकि धकाः गैर जिम्मेवारीपूर्ण निर्देशन ब्यूगु खँ नेपाल आदर्श माविया नेपालभाषा शिक्षक भूषणप्रसाद श्रेष्ठं यात जानकारी बियादिल । श्रेष्ठया हे कुतलं लिपा न्हूगु पाठ्यक्रम अनुसारया २०६२ सालया न्ह्यसःपतिइ साल त्वःपुयाः फोटोकपि यानाः येँया प्यंगू परिक्षा केन्द्रय् नेपालभाषा परिक्षा कायेगु ज्या क्वचाःगु खः । मेखे सक्वय् धाःसा तसकं अनभिज्ञ कथंया न्ह्यसः वयेवं विद्यार्थीतय्सं थम्हं सःसःथे परिक्षा बियावःगु सिइदत । स्वनिगःया मेमेगु परिक्षा केन्द्रय् परिक्षा गथे जुल धयागु खँय् सम्वन्धित मनूतय्त नाप लायेगु कुतः जुयाच्वंगु दु । अपडेटया लागि स्वया च्वनादिसँ ।,http://www.nepalmandal.com/content/13272.html
त्रिविविं आः कापी लित बिइमाःगु ,"Wed May 18, 2011  7:37 pm",त्रिभुवन विश्वविद्यालयया विद्यार्थीं आः थःम्हं परिक्षाय् च्वःगु कापी स्वयेदइगु जूगु दु । थौं सर्बोच्च अदालतं विद्यार्थीया पक्षय् फैसला यायेवं परिक्षा नियन्त्रण ज्याकुथिं आः बिद्यार्थीया उत्तर पुस्तिका लित बिइमाः । सूचना दइगु अधिकार हनन् जूगु जानकारी ब्यूसें विद्यार्थीं राष्ट्रिय सूचना आयोगय् निवेदन ब्यूगु खः । आयोगं विद्यार्थीं उत्तर पुस्तिका स्वये दयेमाःगु जानकारी बिइवं त्रिविं आयोगया उगु पलाः विरुद्ध सर्बोच्चय् रिट तःगु खः । बलराम केसी व अबधेसकुमार यादबया मंकाः इजलासं थौं त्रिभुवन विश्व विद्यालयं कापी बिइमफइगु धकाः सूचना आयोगया पलाः विरुद्ध सर्बोच्चय् तःगु रिट खारेज जुइवं विद्यार्थीपिनिगु लँपु चाःगु खः ।,http://www.nepalmandal.com/content/14064.html
खुम्ह ब्वमिपिन्त छात्रवृति लःल्हात ,"Tue Feb 26, 2013  8:54 am","मस्तय्गु पहुंच शिक्षाय् क्वातुल धाःसा जक भविष्यय् देय्यात गतिशीलरुपं न्ह्याकेफै धैगु खँयात आत्मसात् यानाः शिक्षायात महत्व बियाः आखः ब्वनेत आर्थिक पक्षं साथ मबियाच्वंपिं खुम्ह मस्तय्त छात्रवृति बिइगु ज्या बालसेवा मा.बिस सोमवाः मुंज्याय् जूगु दु । बालसेवा माबिया ४ म्ह व विजय स्मारकया २ म्ह यानाः मुक्कं खुम्हसित नेपाल परम्परागत बौद्ध धर्म संघ नेपालं कोरियाया ग्वाहालि कयाः छात्रवृति बिइगु ज्या याःगु खः । ब्वमिपिन्त छात्रवृति रिमा बज्राचार्य, जुजुरत्न बज्राचार्य, दिलिप शाक्य व रेणु शाक्यपिन्सं ब्वमि व अभिभावकपिनिगु उपस्थितिइ लःल्हाःगु खःसा ब्वमिपिंसं विद्यालयया  प्रधानाध्यापक प्रफुल कमल ताम्राकारयात लःल्हाःगु खः । छम्ह ब्वमियात दच्छिया न्याद्धः तकाया ल्याखं  छात्रवृति लःल्हाःगु खः । उगु बःचाधंगु ज्याझ्वस थःगु नुगःखँ तसें विद्यालयया प्रधानाध्यापक प्रफुल कमल ताम्राकारं  दान, शील, भावनायात महत्व बियाः झीपिं न्ह्याय्माःगु खँय् बः बियादिल । वय्कलं थुकथंया ज्याझ्वलं आखः  ब्वनेगु इच्छा दतं नं  धेवाया हुनिं आखः ब्वनेगुपाखें बन्चित जुइत्यंपिं ब्वमिपिन्त तिवः जूवनिगु धारणा न्ह्योथनादीगु  उगु ज्याझ्वस शिक्षक राम थापां नं थुकथंया ज्याझवः तसकं हे च्वछाय्वहः जूगु  नुगः खँ कनादीगु खःसा  छात्रवृति स्वंगू तगिंनिसें  च्यागू तगिं तकया ब्वमिपिन्त लः ल्हाःगु खः । ज्याझ्वस धर्म याय् बलय् सुयात छु माःगु खः वयात हे प्रत्यक्षरुपं बिइगु याय्माःगु खँ वक्तापिन्सं प्वंकूगु दु ।",http://www.nepalmandal.com/content/19472.html
नेवाः विद्यार्थी दबूया न्हू पलाः विमोचन ,"Sun May 22, 2011  7:55 am","माननिय शिक्षा मन्त्री गंगालाल तुलाधरं छगू ज्याझ्वःदथुइ नेवाः विद्यार्थी दबू केन्द्रीय कमिटीया स्मारिका 'न्हू पलाः' विमोचन यानादीगु दु । नेवाः विद्यार्थी दबूलिं संचवा: येँया पद्मकन्या क्याम्पसय् ग्वसा:ग्व:गु ज्याझ्वलय् मन्त्री तुलाधरं नेवाः समुदायया भाषा, साहित्य, तजिलजि व नेवाः बिद्यार्थीतय्गु हक-हितया निंतिं थीथी इलय् याना वयाच्वंगु आन्दोलन, जनचेतनामुलक ज्याझ्वःया लेख रचना त दुथ्याका तःगु थुगु स्मारिकाय् विमोचन यानादीगु ख: । ज्याझ्वःयात सम्वोधन यानादिसें मन्त्री तुलाधरं शिक्षाय् भाषा विषयया विकल्प भाषाया हे विषय जुइमाःगु धयादिसें भाषा विषयया विकल्प भाषा विषय हे यायेत थ:म्हं कुतः यायेगु धयादिल । अथेहे ज्याझ्वलय् नेपाल आदिवासी जनजाति बिधार्थी महासंघया नायः नरबहादुर गुरुङं एकात्मक शिक्षा प्रणालीयात विरोध यानादिसें पहिचानया आन्दोलनयात साम्प्रदायिक नां बियाः भुमिपुत्रतय्गु आन्दोलनयात अन्यौल लाकेत स्वःगु द्वपं बियादिल । एमालेया केन्द्रिय दुज: राजेन्द्र श्रेष्ठं संयुत्त राष्ट्र संघ व आईलओ १९६ या विश्वब्यापी परिभाषा कथं जक आदिवासी जनजाति धका: सुचिकृत यायेमाःगु धयादिसें आन्दोलनया भरय् सुयात नं आदिवासी जनजाति धाये मजिउगु धयादिल । ज्याझ्वलय् नेपालभाषा एकादमिया चान्सलर सत्यमोहन जोशी, नेवाः देय् दबूया नाय: नरेश ताम्रकार नेवा: स्वायत्त राज्य मंकाः सर्घष समितिया सचिवालय कजि मल्ल के. सुन्दर लगयातं नं नुग: खँ प्वंकादीगु खः ।",http://www.nepalmandal.com/content/14104.html
एसएलसीइ नेपालभाषा विषयलय् फुक्कं पास ,"Wed Jun 22, 2011  10:36 pm","थुगुसीया एसएलसीइ नेपालभाषा विषयलय् फुक्कं विद्यार्थीत पास जूगु दु । ऐच्छिक विषयलय् दुथ्याकातःगु नेपालभाषा कयाः जाँच बिउपिं च्यागू विद्यालयया पीगुम्ह विद्यार्थीत बांलागु नम्बर हयाः उगु विषयलय् पास जूगु खः । परिक्षा नियन्त्रण ज्याकूथीं तसकं लापरवाहीपूर्वक झिदँ न्ह्यःया न्ह्यसःपौ वितरण यानाः जाँच काःसां फुक्क विद्यार्थीतय्सं जाँचय् पास याःगु खः । थुगुसी परोपकारया विद्यार्थी जुनु दिपकरं ८४ ल्याः हयाः नेपालभाषा विषयलय् दकलय् अप्व ल्याः हःम्ह विद्यार्थी जुइत ताः लाःगु दु । अथेहे परोपकारया हे रोमन महर्जन व शान्ति निकुञ्जया रीतु दर्शनधारीं ७७  ल्याः हयाः ल्यू लाःगु दु । अथेहे शान्ति निकुञ्जया दर्शनधारीं एसएलसीइ ७५.६२ प्रतिशत लिच्वः हयाः नेपालभाषा कयाः जाँच बिउपिं मध्ये दकलय् उत्कृष्त जुयादीगु दु । नेपालभाषा कयाः जाँच बिउपिं मध्ये नीछम्ह विद्यार्थीत न्हापंगु श्रेणीइ पास जूगु दु । नेपालभाषाया विषय कयाः थुगुसी जगत सुन्दर, कन्या मन्दिर, परोपकार, शान्ति निकुञ्ज, किर्तिपुर मावि, भाग्योदय उच्च मावि, हिलटाउन व मंगल माविया पीगुम्ह विद्यार्थीतय्सं एसएलसी बिउगु खः ।",http://www.nepalmandal.com/content/14802.html
शिक्षा प्रणालीइ अग्रगामी व आमूल पुनर्संरचना आवश्यक ,"Wed Aug 10, 2011  8:52 pm","झीगु देशय् लोकतन्त्र वयेधुंकूगु दु । तर, थनया शिक्षा प्रणाली अझ नं पुलांगु व परम्परागत स्वरुपय् हे दनी । शिक्षा प्रणालीं अझ नं लोकतन्त्रया अभ्यास यायेफुगु मदुनी । शिक्षा क्षेत्रय् थुकिया आभास जुइमफुगु धइगु अन दुने अझ नं सामन्तवाद व वया पछुवातय् जक पृष्ठपोषण जुयच्वंगु मू कारण खः । थ्व धइगु शिक्षा प्रणाली न्हापा गन खः आः नं अन हे दनी धइगु चिं खः । समावेशीय लोकतन्त्रय् फुक्कसिया थाय् दइ व अन समानुपातिक समावेशी संरचना नं दइ । तर थनया शिक्षा क्षेत्रय् उकिया प्रभाव मलासें तप्यंक मनपरीतन्त्र जक जुयाच्वंगु दु । सीमित पहुँचवालातय्सं जक शिक्षाया पूर्ण उपयोग यानाच्वंगुदुसाः मेपिं फुक्कं थुकिया कामचलाउ अर्ध शिक्षाय् हे चित्त बुझे यायेत बाध्य जुयाच्वंगु दु । थुकिया मू कारण धइगु शिक्षाय् राज्यया पूर्ण लगानी मदुगु व निजी क्षेत्रया याकःति राजकार्य यायेगु हे खः । निजी क्षेत्रया विशेषता धइगु सीमित सुविधा, तच्वःगु शुल्क व कामचलाउ शिक्षा  खः । विशेषतः निजी क्षेत्रं छुं गुणस्तरया अनुभूति बिउसां नं व फुक्कसियां पहुँचय् मदुगुलिं हे शिक्षा वास्तवय् पूर्ण सार्थक जुइमफुगु खः । थ्व झ्वः आधारभूत शिक्षानिसें उच्च विश्वविद्यालय शिक्षा तक हावी जुयाच्वंगु दु । सर्वसुलभ शिक्षा, विद्यार्थी मैत्री शिक्षा वा नेपाःया वातावरण ल्वःगु ई सापेक्ष नापं वैज्ञानिक, व्यवहारिक व भिं जुइफुगु शिक्षा अझ नं मदुनी । झीगु थज्याःगु विकासशील देशय् आवश्यक जुइगु व साधारण मनूया छेँ तकं छ्यले जिउगु उपयोगी शिक्षाया विकास जूगु मदुनी । शिक्षाय् जीवन उपयोगी सीप तकं स्यनेगु यानाच्वंगु मदु । उकिं मुख्य रुपं शिक्षायात राज्यया मू दायित्व कथं कायेगु खँ हे मू खँ खः । थुकथं शिक्षाया मूल जिम्मेवारी राज्यं कायेधुंकाः लोकतान्त्रिक मूल्यमान्यता कथं भिंगु व बांलागु, नैतिकतावान व सरल मनू दयेकेगु पाठ्यक्रम विकास यानाः उकियात लागू यायेमाःगु आवश्यक्ता दु । औपचारिक शिक्षाया नापं विद्यार्थीया व्यक्तित्व विकास सम्बन्धी ज्याझ्वः तकं शिक्षाय् दुथ्याकेमाः । परीक्षा प्रणाली धइगु नं छगू अवधारणाय् आधारित खँ खः, तर शिक्षायात गुकथं नालाकायेगु धइगु खँ प्रमुख खः । शिक्षायात गुबले मनूया चेतना, संस्कार व संस्कृतिइ बृद्धि, मनूया श्रम-सीप नापं क्षमताया वृद्धिया साधनया कथं काइसाः परीक्षा प्रणाली नं स्वतः उकथं हे अनुकुल जुइ । अथेजूगुलिं परीक्षा व्यवस्थायात नं उकथं हे संरचना यानावनेमाःगु खनेदु । परीक्षाया अर्थ विश्वासनीयता, पारदर्शिता, स्वीकारोक्ति व लिच्वःया पूर्ण सफलता खः । परीक्षायात विद्यालय तहलय् डर व भयपूर्ण नापं उच्च तहया आतङ्क कथं नालाकायेगु विद्यमान अवस्थाया पूर्ण अन्त्य जुइमाःगु आवश्यक्ता जू । परीक्षायात भविष्यया जीवनया पथप्रदर्शक याइगु विधिया कथं विकास यायेमाः । परीक्षा मूल रुपय् विद्यार्थीया बौद्धिक क्षमताया वृद्धिया विकास जूगु खः धकाः मूल्याङ्कन यायेगु ज्या खः । उकिं घोके यानाः कण्ठ यायेगु व उकियात हे लुमंकाः स्मरण शक्ति गुलि बल्ला धकाः मापन यायेगु स्वयां नं उकिया धाथेंया विषयवस्तुयात गुकथं थुइकेगु, श्रम सीप उपयोग यायेफइ की फइमखु धइगु परीक्षण यायेत परीक्षा प्रणालीयात सरल यानायंकेमाः । आः थेंज्याःगु दच्छि तक अध्ययन यायेगु व उकियात स्वघौया दुने फुक्कं लिसः बिइगु ज्या तुरुन्त बन्द जुइमाः । दच्छितक ब्वंकूगु थुइकूगु व उकियात छ्यलीगु इलय् सफलताया निरन्तर मापन यानाः वास्तविक स्तरया सही मापन 'ग्रेडिङ सिस्टम' कथं निश्चित तह(A,B,C,D,F)या आधारय् विद्यार्थीया कार्यक्षमता जक परीक्षण यानाः सुं सफल जुइगु, सुं पूर्ण असफल जुइगु पुरातन विधि सामूल रुपं हिलाः न्हूगु आधुनिक विधिया विश्वस्तर प्रयोगयात नेपालं नं आः आत्मसात् याये आवश्यक दु । विद्यालय तहया शिक्षाय् आः जुयाच्वंगु अन्यौल अनावश्यक खः । थुकि व्यवस्थापन व स्पष्ट नीति निर्धारण नापं उकिया कार्यान्वयन यायेमाः । प्रवेशिका परीक्षायात झिदँ अधययन धकाः कायेगु व हानं उच्च माध्यमिक शिक्षा ब्वंकेगु नामय् १०+२या वर्तमान संरचनां निथि चरित्र क्यनाच्वंगु दु । थ्व निगूलिं अन्तराष्ट्रिय मान्यताया आधारय् विद्यालय स्तरया हे अध्ययन व शिक्षा खः । उकिं थज्याःगु माध्यमिक व उच्च माध्यमिक तहयात छगू हे तहलय् समान रुपं समायोजन यानाः विकास यायेमाः । नापं वर्तमान प्रवेशिका परीक्षायात नं कक्षा १२य् सञ्चालन यायेमाः व परीक्षा विधियात पूर्ण रुपान्तरण यानाः वैज्ञानिक रुपं प्रयोगात्मक यानाः यंकेमाः । आः ब्वंकीगु विषय व उकिया विषयवस्तुइ नं परिमार्जन व अनावश्यक बोझयात म्हो यानाः यंकेमाःगु आवश्यक्ता दु । थ्व फुक्कं ज्याझ्वःयात दुथ्याका विद्यालय क्षेत्र सुधार ज्याझ्वःयात राज्यं तुरुन्त लागू यानाः शिक्षाय् सुधार प्रक्रिया न्ह्याकाः यंकेमाःगु खनेदु । शिक्षाय् फुक्कसियां पहुँच स्थापित यायेगु नापं पाठ्यक्रम तकं समावेशी दयेकाः उकियात बहुभाषिक व बहुसांस्कृतिक परिवेश कथं विकास यायेमाः । उकिया सार धइगु मां भासय् आधारभूत तहनिसें हे ब्वंकेगु परम्परा विकास यानाः मस्त व विद्यार्थीत दथुइ सुरुनिसें हे उत्सुकता व चेतना प्रवाह यायेमाः । उच्च आदर्श व बिचाः दुगु जनशक्ति उत्पादन यायेत शिक्षा महत्वपूर्ण जुइफु । उच्च शिक्षा, अझ धाये विश्वविद्यालयया शिक्षायात आःया थें एकोहोरो मजूसें दोहोरो, अन्तक्रियात्मक, अन्तरसंवाद व सहज रुपं थुइकेफइगु शिक्षण विधियात ईया माग कथं वैज्ञानिक व सूचना प्रविधिइ आधारित जुयाः विकेन्द्रीय यानाः खुला व सहज दयेकेमाः । विद्यार्थीया चेतनास्तरया स्वापु शिक्षानाप दइगु जूगुलिं उच्च शिक्षा अप्व स्वयां अप्व खोजमूलक, सूचनामूलक, समसामयिक रुपं निर्माण यायेमाः । शिक्षा बन्द स्वयां नं थुकियात स्वतन्त्र रुपं परिभाषित यायेगु कथंया परिपाटी विकास यायेमाः । उच्च शिक्षायात नेपाःया न्हूगु व्यवस्था कथं  संघीय आधारय् पुनर्संरचना व उगु हे आधारय् विश्वविद्यालय स्थापनाया व्यवस्था यानाः संघीय क्षेत्रया विशेषता कथं पाठ्यक्रम निर्माण वा हिलाः नियमित रुपय् समयसापेक्ष दयेकाच्वनेमाः । थुकिया नापं विकटताया आधारय् सुगम व सुलभ दयेकेत सूचना प्रविधिया तकं छ्यलाः दुरगामी शिक्षाया अवधारणा हयेमाःगु आवश्यक्ता दु । थुकिया नापं फुक्कसितं विश्लेषण यानाः धायेमाःसा मूल शिक्षा व्यवसायिक, उपयोगी व फुक्कसियां पहुँचय् दयेमाः । तर, आःया हे शिक्षा पद्धतिपाखें थुगु फुक्कं खँ उपलब्धि यायेत उलि सम्भव मदुगुलिं आःया शिक्षा पद्धतिनाप फुक्कसिया असहमति दु । थुकिया उचित सुधार, परिवर्तन, रुपान्तरण व उकियात धाथेंया दक्ष रोजगारमूलक जनशक्ति उत्पादन यायेगु कथं मंकाः संयन्त्र दयेकाः अग्रगामी व आमूल पुनर्संरचना यायेत राज्ययात आवश्यक दबाब बिइमाः । नापं थुकिया निंतिं झीसं नं जनचेतना ब्वलंकेगु, थ्व झीगु निंतिं झीगु सरोकार खः धइगु भावन ब्वलेंकेगु नापं न्हूगु पुस्ताया निंतिं शैक्षिक परिवर्तनय् आः फुक्कसिनं नेतृत्व व पूर्ण पहलकदमी भूमिका म्हितेमाःगु आवश्यक्ता दु ।",http://www.nepalmandal.com/content/15515.html
नेपालभाषा एसएलसीइ आःतक अप्वः ल्याः हयाः सिरपा त्याकूपिं ,"Wed Jun 13, 2012  11:16 pm","विराट गुथिं लःल्हाना वइच्वंगु थीथी सिरपात मध्ये नेपालभाषा सिरपा नं छगू खः । गबले तक देय्या फुक्क भाषा भाषितय्त थःथःगु भासं ब्वने, च्वयेगु दइमखु अबलय् तक राष्ट्रियताया विकास जुइ मखु धएगु थुइका थ्व देय्या राज्य व्यवस्थां माध्यमिक स्तरय् दयाच्वंगु नेपालभाषा विषययात बुलुहुं बुलुहुं मदयेका नेपालभाषा कयाः ब्वनिपिं नेपालभाषा प्रेमी ब्वनामिपिंत निरुत्साहित यायेगु नीति अवलम्बन यात । नेपालभाषा विषय कयाः ब्वनिपिं ब्वनामिंतय्तं हःपा बीगु कथं विराट गुथिं ने.सं. १०९४ निसें नीस्वन । नेपालभाषा विषयलय् दकलय् अप्वः ल्याः हयाः उत्तीर्ण जूपिं ब्वनामिपिंत थुगु सिरपा बिइगु यात । थुकथं ने.संर १०९४य् नीस्वंगु थुगु सिरपा थौं तक त्याकेत ताःलाःपिनि नां धल न्ह्ब्वयाच्वना :",http://www.nepalmandal.com/content/18944.html
२०६८ दँया एसएलसी परीक्षाया लिच्वः बुधवाः सार्वजनिक जुइगु ,"Wed Jun 13, 2012  9:31 am",परीक्षा नियन्त्रण ज्याकू सानोथिमीं २०६८  दँया एसएलसी परीक्षाया लिच्वः बुधवाः सार्वजनिक यायेगु अन्तिम तयारी याःगु दु । परीक्षा नियन्त्रण ज्याकूथीं वंगु चैत ७ गते निसें १६ गतेतक न्ह्याकगु एसएलसी परीक्षाया लिच्वः सार्वजनिक यायेगु अन्तिम तयारी जुयाच्वंगु खँ धाःगु दु । उत्तरपुस्तिकाया कोडिङ यानाः रुजु यायेगु ज्या तकं क्वचाःगु व ल्य‌ँ दनिगु ज्या यानाः बुधवाः न्हिनय्‌ तकया दुने लिच्वः सार्वजनिक यायेगु तयारी परीक्षा नियन्त्रण ज्याकूथीं यानाच्वंगु दु । छु कथंया प्राविधिक समस्या मवसाः लिच्वः बुधवाः हे पिथनेगु निश्चित जुगू खँ परीक्षा नियन्त्रण ज्याकूथीं धाःगु दु ।  लिच्वः पिथनेत न्हिनय् बोर्ड बैठक सःतुगु व प्रहरीनापं सुरक्षातक माग यानाःगु खँ परीक्षा नियन्त्रण ज्याकूथीं धाःगु दु । २०६८  दँया एसएलसी परीक्षाय् प्यंगू लख ४५ हजार ९ सय ७४ व एक्जाम्टेड पाखें ८२ हजार २ सय ८३ म्ह यानाः देय्न्यकं मुककं न्यागू लख २८ हजार २ सय ५७ परीक्षार्थी परीक्षालय् ब्वति काःगु खः ।,http://www.nepalmandal.com/content/18943.html
एसएलसीइ बच्छि मल्याक फेल ,"Thu Jun 14, 2012  11:31 am","वुधवाः जूगु एसएलसी परिक्षाया लिच्वल‌य बच्छि मल्याक फेल जूगु पिहांवःगु दु । लिच्वः कथ‌ं कूल ५२.८४ प्रतिशत  विद्यार्थी फेल जूगु खः । लुम‌के बह जू, २०६८ दँया एसएलसी परीक्षाय् प्यंगू लख ४५ हजार ९ सय ७४ व एक्जाम्टेड पाखें ८२ हजार २ सय ८३ म्ह यानाः देय्न्यकं मुककं न्यागू लख २८ हजार २ सय ५७ परीक्षार्थी परीक्षालय् ब्वति काःगु खः ।",http://www.nepalmandal.com/content/18945.html
शिक्षक नियुक्तिया लँपु चाल ,"Wed Dec 5, 2012  8:10 am",नेपाल सरकारं १७दँ लिपाः खुल्ला प्रतिस्पर्धां स्थायी शिक्षक नियुक्ति याइगु जूगु दु । मंगलवाः च्वंगु मन्त्रिपरिषदया मुँज्यां शिक्षक सेवा नियमावलीयात संशोधन याःगु दुसा थुगु संशोधनं यानाः शिक्षक सेवा आयोतयात खुल्ला प्रतिस्पर्धां शिक्षक नियुक्तियात लँपु चाःगु खः । शिक्षक सेवा आयोगं संशोधित नियमाली राजपत्रय् पिथनेगु व विज्ञापन आह्वानया निंतिं सार्वजनिक सुचं पिथनेत तयारी यानाच्वंगु दु । शिक्षक सेवा आयोगया कथं २५ हजार ६ सय ७४ शिक्षक दरबन्दी रिक्त जुयाच्वंगु दु । नापं मंगलवाः च्वगु मन्त्रीपरिषदया मुँज्यां निसः व न्हय्म्ह एकीकृत (माओवादी)या नेता व कार्यकर्ता विरुद्धया मुद्दा लितकाःगु दु । सरकारं लितकाःगु २० थान मुद्दाय् द्वन्द्वया इलय् थीथी आपराधिक घटना नापं स्वापु दुगु माओवादी नेता व कार्यकर्ताया मुद्दात लितकाःगु खँ उद्योगमन्त्री अनिलकुमार झां कनादीगु दु । लितकाःगु मुद्दाय् प्रधानमन्त्री बाबुराम भट्टराईया गृह जिल्ला गोरखा पाखें दकलय् अप्वं मुद्दात लित काःगु दु ।,http://www.nepalmandal.com/content/19290.html
लक्ष्मीनारायण-पुनमाया सिरपाः लःल्हात ,"Sun Nov 11, 2012  1:40 pm","मास्तर जगतसुन्दर मल्लया १२९ क्वःगु बुदिंया लसताय् निक्वःगु लक्ष्मीनारायण-पुनमाया सिरपाः लःल्हायेगु ज्याझ्वः क्वचागु दु । ज्याझ्वलय् एसएलसीइ नेपालभाषाय् दकलय् अप्वं ल्याः हया पास जुयादीम्ह मय‍्जु अनु श्रेष्ठयात संस्कृतिविद् सत्यमोहन जोशीं उगु सिरपा लःल्हाःगु खःसा लक्ष्मीनारायण-पुनमाया सिरपाःया दाता लक्ष्मीदास मानन्धरं नीन्याद्वः तकाः लःल्हानादीगु खः । ज्याझ्वलय् मूपाहाँ कथं झयादीम्ह शिक्षामन्त्री दिनानाथ शर्मां भाषा धाइगु छगू संस्कार, संस्कृति, सभ्यात व पहिचान जूगु धयादिसें नेपालभाषा दुने नेवाःतय्गु संस्कार, संस्कृति, सभ्यात, इतिहास व पहिचान दु खँ धयादिल । वय्कलं थःगु पहिचानया निंतिं नेवाःतय्सं यानाच्वंगु सघर्ष ताः लयेमाः धकाः भिंतुना बियादिसें भाषाया विकासया निंतिं थम्हपाखें कुतः यायेगु खँ कनादिल । अथेहे वातावरण केशवमान शाक्यं आः देशं नालाच्वंगु शिक्षा निति गलत जूगु न्ह्यथनादिल । वय्कलं मातृभाषा विकास नापं समाजया नं विकास जुइगु धयादिल ।",http://www.nepalmandal.com/content/19253.html
एसएलसीइ नेपालभाषा कयाः ब्वंपिंत हन ,"Sat Nov 10, 2012  4:58 pm","थुगुसी एसएलसीइ नेपालभाषा कयाः ताःलाकूपिं ब्वनामिपिंत नेपालभाषा स्यनेकने पुचःपाखें हनेगु ज्या जुल ।येँया गणबहालस्थित नेपाल आर्दश माविइ जूगु छगू ज्याझ्वःया दथुइ नेपालभाषा कयाः ब्वपिंत हनेगु ज्या याःगु खः । उगु ज्याझ्वःलय् नेपालभाषा कयाः ब्वंपिं स्वीछम्ह विद्यार्थीतय्त हंगु खः । हनेगु झ्वलय् दक्कलय् अप्वः ल्याः हयादीम्ह मय‍्जु अनु श्रेष्ठया हनापौ नापं न्याद्वः, लिउ लाःम्ह रुपा शाहियात हनापौनापं स्वद्वः व लियां लिउ लाःम्ह विनोद महर्जनयात हनापौ नापं नीद्वः तकाः लःल्हाःगु खः । अथेहे दिपा खड्गी (शान्ति निकुञ्ज उ.मा.वि), प्रतिमा महर्जन ( शान्ति निकुञ्ज उ.मा.वि) प्रमिला शाहि (शान्ति निकुञ्ज उ.मा.वि), प्रगति खड्गी ( शान्ति निकुञ्ज उ.मा.वि), एलिना श्रेष्ठ (जगत सुन्दर ब्वनेकुथि), बिनिल नेवाः (जगत सुन्दर ब्वनेकुथि), विबेक श्रेष्ठ (जगत सुन्दर ब्वनेकुथि), विकेश नापित (जगत सुन्दर ब्वनेकुथि), दिपेस जोशी (जगत सुन्दर ब्वनेकुथि), मंतिना बज्राचार्य (जगत सुन्दर ब्वनेकुथि), मेरिना महर्जन (जगत सुन्दर ब्वनेकुथि), रितेश महर्जन (जगत सुन्दर ब्वनेकुथि), सत्य नारायण महर्जन (जगत सुन्दर ब्वनेकुथि), शिराज शाक्य (जगत सुन्दर ब्वनेकुथि), रोहिक महर्जन (हिल टाउन इन्टरनेसनल), दिपु महर्जन (हिल टाउन इन्टरनेसनल), प्रवेश महर्जन (हिल टाउन इन्टरनेसनल), बिना तण्डुकार (हिल टाउन इन्टरनेसनल), अर्चना श्रेष्ठ (मंगल मा.बि.), प्रबिना महर्जन (मंगल मा.बि.), उजुमा महर्जन (मंगल मा.बि.), सारा शाक्य (परोपकार उच्च. मा. बि.), नरण खड्गी (परोपकार उच्च. मा. बि.), सरु मानन्धर (भाग्योदय मा.बि), सुनिल रञ्जितकार (भाग्योदय मा.बि) बिनिता खड्गी (कन्या मन्दिर उ. मा. बि), सलिना महर्जन (कन्या मन्दिर उ. मा. बि) व मन्दिरा महर्जन (किर्तिपुर मा. बि) यात हनापौ व न्यासः तकाः लःल्हाःगु खः । ज्याझ्वः भाजु कुलदिप सिंह तुलाधारलया नायसुइ जूगु खः ।",http://www.nepalmandal.com/content/19249.html
एसएलसी दसि पौ प्रमाणीकरण इन्टरनेटं ,"Wed Dec 26, 2012  6:30 am","परीक्षा नियन्त्रण कार्यालय एसएलसी दसि पौ प्रमाणीकरण इन्टरनेटं यायेफइगु व्यवस्था याःगु दु । एसएलसी दसि पौय् शंका वन धाःसा परीक्षा नियन्त्रण कार्यालयया वेबसाइट http://verify.soce.gov.np लय् वना ब्वमिया बुदिँतिथि, सिम्बोल ल्याः व परीक्षा पास याःगु दँ उल्लेख यायेधुंकाः दसि पौ स्क्रिनय् क्यने । वेबसाइटया ग्वाहालिं दसि पौ नक्कली खः वा मखु धाइगु सिइके फइगु खँ परीक्षा नियन्त्रकं कनादिगु दु । परीक्षा नियन्त्रकं धाःगु कथं २०५७ लिपा एसएलसी पास जुपिं सकलं ब्वमितय्गु दसि पौ वेबसाइटय् तयेधुंकगु दु । प्रमाणीकरण ज्यायात अपु कथं न्ह्याकेत परीक्षा नियन्त्रण कार्यालयं ब्वमितय्गु दसि पौ वेबसाइटय् तःगु खः । वेबसाइटय् २०५७ निसें २०६८ तकया करिब २७ लखः ब्वमितय्गु दसि पौ तःया तःगु दु । ब्वमिया दसि पौ नक्कलीया आशंकाय् परीक्षा नियन्त्रण कार्यालय् प्रमाणीकरण यायेत यक्वं मनूत वइगु व प्रमाणीकरण यायेगु ज्याय् परीक्षा नियन्त्रण कार्यालय् थःगु यक्वं जनशक्ति छ्यला वयाच्वगु खँ कनादिल । आ थ्व सुविधा वयेधुंकाः परीक्षा नियन्त्रय कार्यालय् वया प्रमाणीकरण यायेगु झनझट अन्त्य जुइ नापं थ्व न्हूगु व्यवस्था यानाः परीक्षण नियन्त्रण कार्यालयया ई व जनशक्तिया बचत जुया मेमेगु ज्यालय् थ्व ई सदुपयोग यायेफइगु खँ परीक्षा नियन्त्रण कार्यालयं धाःगु दु । दसि पौ नक्कली आशंकाय् भारतीय आर्मी, भारत व विदेशय् ब्वनेत वनेगु ब्वमिया सम्बन्धित विश्वविद्यालय, विद्यालय, अख्तियारलगायत निकायतय्सं प्रमाणीकरण यायेत वइगु खँ कनादिल ।",http://www.nepalmandal.com/content/19322.html
