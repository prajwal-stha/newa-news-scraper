headline,date,final_news,url
ख्वपया निगू सम्मेलनय् निता हे खँ ,"Posted on Tue Oct 14, 2008  3:13 pm NST",ख्वपय् मोहनिया ताकाय् दशकौं न्ह्यवंनिसें जुइगु याना वयाच्वंगु निगू तःधंगु साहित्यिक ज्याझ्वः नकतिनि क्वचाल । ख्वपय् जुइगु थ्व निगुिलं साहित्यिक सम्मेलन आः नेवाःतय् गौरवया विषय जुइधुंकल धाःसां जिउ । निगुलिं सम्मेलनय् नेवाःतय्सं उतिकं हे सहभागिता क्यनाः ज्याझ्वःयात झःझः धायेकी । तर विडम्बना छु धायेबलय् छगू हे लागाय् जुइगु ज्याझ्वः खःसां उमिगु बिचाः व नारा धाःसा सर्गः-पाःताः हे पाइ थें पानाच्वंगु खनेदु । छगू इलय् विराट साहित्य सम्मेलनं भाषा म्वाःसा जाति म्वाइ धकाः नारा बीगु याना वयाच्वंगु खःसा उकियात हे लिसः बी थें साहित्य तःमुँज्यां जनता म्वाःसा भाषा म्वाइ धइगु मेगु नारा बीगु याइगु खः । आः देय् राज्य पुनस्रंरचना जुयाः संघीय व्यवस्थाय् वनेगु तयारी जुयाच्वंगु दु । थ्व मुद्दाय् नं ख्वपया थ्व निगू साहित्यिक अभियानकर्तातय् बिचाः सर्गः-पाःताः थें पानाच्वंगु दु । विराट सम्मेलनं नं आः नेवाःतय् लागिं जातीय स्वशासनय् आधारित संघीय व्यवस्था माः धकाः माग यानाच्वंगु दुसा उखे साहित्य तःमुँज्यां उकिया अःखः संघीय व्यवस्था वल धाःसा देय् हे कुचा दली धकाः मेगु खँ पित हयाच्वंगु दु । ख्वपया सम्मेलनय् पिहां वःगु थ्व निता खं नेवाःतय् दथुइ नं संघीय व्यवस्थायात कयाः निताजिया बिचाः दु धकाः सन्देश बीत स्वःगु दु । नेवाःतय्त विभाजित याइगु थज्याःगु बिचालं कन्हय् जुइगु राज्य पुनस्रंरचनाय् झीगु भूमिका छु जुइ धइगु खँयात समेत विवादय् लाकीगु खतरा दु । समग्र नेवाःतय् उन्नति जुइगु ज्याय् छप्वाः म्हुतु जूसा बांलाइगु खः ।,http://www.nepalmandal.com/content/398.html
माओवादी दुनेया सैद्धान्तिक संकट ,"Posted on Sun Oct 19, 2008  1:01 pm NST",सत्तारुढ पार्टी नेकपा माओवादी दुने सैद्धान्तिक संकट शुरु जूगु दु । शायद थ्व स्वाभाविक नं खः । झिदँ तक जंगलय् च्वनाः जनयुद्ध याना वःगु व बन्दूकया बलं हे सत्ता ल्हातय् लाके फइ धइगु शास्त्रीय बिचाः ज्वनाः न्ह्याना वःगु पार्टी थौं खुल्ला राजनीतिइ वःगु जक मखु थ्वहे खुल्ला राजनीतिया लिधंसाय् सत्तारुढ समेत जुयाच्वंगु अवस्थाय् वया दुने थुकथंया सैद्धान्तिक संकट अस्वाभाविक थ्यंक मखु । पार्टीया छगू पुचः आःया संविधानय् हे जन- गणतन्त्रया लाइन दुथ्याकेमाः धइगु पक्षय् दुसा मेगु पुचः विश्वय् वयाच्वंगु हिउपाःयात कदर यासें पार्टीया नां समेत ँमाओवादी’ धकाः तयाच्वनेम्वाः धइगु पक्षय् दु । थुकथं स्वयेबलय् पार्टी थौं निगू तःधंगु अितया लँपु जुयाः न्ह्यःने वनाच्वंगु दु । यदि थ्व अित ल्यना हे च्वन धाःसा पार्टी न्ह्यःने वने मफइगु खतरा नं उतिकं दु । विगतय् पार्टीं न्ह्यागु हे नीति ज्वंगु खःसां थौंया विश्वय् वयाच्वंगु हिउपाःयात आत्मसात यायेमाःगु आवश्यकता नं थःगु थासय् दु । नापं म्हिगः छगू नारा बियाः जनतायात आन्दोलित यायेधुंकाः आः सत्ताय् थ्यनेसातकि व नारायात परित्याग यानाः जनतायात झंगः लाये मजिउगु वास्तविकता नं थःगु थासय् दु । थौं थ्व निगू विकल्पय् छगू ल्यये मफुगु माओवादीया संकट खः । तर संकट न्ह्यागु कथं वःगु खःसां पार्टीं उकिया निराकरण धाःसा याकनं यायेमाः । मखुसा ज्या यायेगु इलय् आन्तरिक द्वन्द्वं पार्टीयात कमजोर यानाः जनताय् हानं निराशा ब्वलंका बी ।,http://www.nepalmandal.com/content/411.html
विश्व आर्थिक मन्दी व नेपाःयात लिच्वः ,"Posted on Mon Oct 13, 2008  10:04 pm NST",विश्व हाकनं छक्वः आर्थिक सुनामीइ फँसे जूवंगु दु । खास यानाः अमेरिकाय् वःगु आर्थिक मन्दीया कारणं विश्व अर्थतन्त्रयात हे लिच्वः लाका यंकाच्वंगु दु । थुकिया लिच्वः कथं अमेरिकाय् शेयर बजाः डाँवाडोल जूवंगु दुसा गुलिखे बैंक ताथ जुइगु अवस्थाय् थ्यनेधुंकल । अमेरिकी सरकारं उकियात पनेत थम्हं फक्व ध्यबाया खुसिबाः पिकायेधुंकलं नं स्थिति वयागु नियन्त्रणय् वःगु मदुनि । अमेरिकी अर्थतन्त्रया थ्व डाँवाडोलं युरोपया बजाः स्यंकेधुंकूगु दुसा आः बुलुहुँ एशियाया शक्तिशाली अर्थतन्त्र दुगु देय्तय्त नं थीगु शुरु यानाहःगु दु । जापान दक्षिण कोरिया थेंज्याःगु देय्त थुिकं प्रभावित जुइधुंकूगु दुसा आः थ्व सुनामी भारतपाखे न्ह्याः वयाच्वंगु अर्थविद्तय्गु विश्लेषण दु । थ्वहे झ्वलय् थ्व आर्थिक मन्दीं नेपाः थेंज्याःगु चीधंगु अर्थतन्त्र दुगु देय्यात छु लिच्वः लाकी धकाः नं बिचाः शुरु यानाहःगु दु । धायेत ला नेपाः थेंज्याःगु देय्तय्त थुिकं लिच्वः लाकी मखु धकाः हे धायेगु यानाच्वंगु दु । अथे खःसां थःगु बजेटया अप्वः ब्व विदेशी ग्वाहालिइ निर्भर जुइमाःगु नेपाः थेंज्याःगु देतय्सं थम्हं दयेकातःगु बजेट तकं बांलाक धाने मफइगु अवस्था वइगु खने दु । आर्थिक मन्दीया कारणं नेपाःयात दातृ राष्ट्रतय्सं बी धकाः बचं बियातःगु ध्यबा तकं बी मफइगु अवस्था दु । थुिकं यानाः बजेटया कार्यक्रमत लागू याये फइ मखुसा उकिया लिच्वः समग्र विकासय् लाइगु निश्चित दु । उिकं थ्व आर्थिक मन्दीं नेपाःयात लिच्वः लाइ मखु धाःसां नं नेपाः थेंज्याःगु परनिर्भर अर्थतन्त्र दुगु देय्त सतर्क धाःसा जुइ हे माः ।,http://www.nepalmandal.com/content/389.html
बँपसः चीकेथाय् स्वनिगःवासी नं जायेमाः ,"Posted on Fri Oct 17, 2008  2:26 pm NST",येँ महानगरपालिकापाखें स्वनिगःया थीथी लागाया फुटपाथ त्यलाः बँपसः तयाच्वंपिंत चीकेगु लागिं अभियान शुरु याःगु दु । थ्व अभियानया झ्वलय् आपालं थासय् मनपाया नगर प्रहरी व पसः तईपं पसल्यातय् दथुइ ल्वापु नं जूगु दुसा आः थ्व बँ पसल्यात जानाः थ्व ज्याया मंकाः रुपं विरोध यायेगु कुतः जुयाच्वंगु दु । लिसें उमित हे हःपाः बी कथं थीथी राजनीतिक पार्टीया नेतातय्सं मनपाय् फोन यानाः बँपसः चीकेगु ज्या दिकेमाल धकाः दवाव बीगु शुरु याना हल धइगु समाचार नं पिहां वःगु दु । थ्व तसकं दुःखपूर्ण खँ खः । फुटपाथय् तयातःगु बँपसः चीकेगु लागिं मनपां गुगु अभियान शुरु याःगु खः उकियात च्वछायेमाः । स्वनिगःवासीतय्सं ला उकियात अझ थः हे सक्रिय जुयाः ग्वाहालि यायेमाःगु दु । फुटपाथय् तयातःगु बँपसलं सतक त्यःगु जक खँ मखु । थ्व पसलं स्वनिगलय् छता मखु तःता कथंया समस्यात दुकयाच्वंगु दु । उिकं नं थ्व ज्यायात पनेमाःगु तःधंगु आवश्यकता दु । अन बँपसः तयेगु सुयां अधिकारया खँ मखु । उिकं अन पसः तईपंत येँया प्रशासनं विकल्प बीमाःगु छुं आवश्यकता नं मदु । उमित विकल्प बीगु धइगु स्वनिगःया छगू थासय् ब्वलंगु समस्या हानं मेगु थासय् ल्ह्ययेगु थें जक जुइ । गन तक चीकल धकाः उमिसं विरोध ज्याझ्वःया तयारी यानाच्वंगु खँ दु उकियात स्वनिगःया स्थानीय जनतां प्रतिकार यायेमाःगु आवश्यकता दु । स्वनिगः ल्यंकेगु न्हापांगु दायित्व स्वनिगःमियागु जुइ ।,http://www.nepalmandal.com/content/406.html
कम्युनिष्ट पार्टीतय् नां हिलेगु अभियान ,"Posted on Tue Oct 21, 2008  1:30 pm NST",नेकपा माओवादी व नेकपा एमाले निगुलिं तःधंगु वाम पार्टीतय्सं आः थःथःपिनि नांया लिउने घानाच्वंगु माओवादी व एमाले धइगु न्हिप्यं चीकेगु खँ सार्वजनिक याःगु दु । देशय् ब्वलंगु न्हूगु परिस्थिति अन्तर्राष्ट्रिय दातृ निकायतय् दवाव व पार्टी दुने वयाच्वंगु न्हूगु लहरं निगुलिं पार्टीयात प्रभावित यानाच्वंगुया थ्व लिच्वः खः । थ्वहे सन्दर्भय् निगुलिं पार्टीं थःपिंत नेपाल कम्युनिष्ट पार्टी जक धइगु नामं संवोधन यानाः लिउनेया विभाजनवोधक न्हिप्यं चीकेगु खँ धाःगु खः । खतुं नेपाःया सुं नं कम्युनिष्ट पार्टीया लिउने अन्य खँग्वः वया मबिउसा बांलाःगु हे खः । शुरुइ ला नेपाली कम्युनिष्ट पार्टीया नां ुनेकपाु हे जक खः । लिपा पार्टी कुचा जुजुं लिउने अनेक नांया न्हिप्यं नं घाघां वन । आः हानं छक्वः फुक्क कम्युनिष्ट पार्टीत छप्पँ जुयाः पार्टीया नां ुनेकपाु हे जक यायेमाली धइगु खँ वयाच्वंगु दु । तर पार्टी एकीकरण यानाः लिउनेया न्हिप्यं लिकायेगु सोच थुमिसं यानाच्वंगु खःसा व सकारात्मक हे खँ जुल । अथे मखुसें पिनेया दवावं जक नां हिलेगु कुतः यानाच्वंगु खःसा व धाःसा दकलय् बांमलाःगु ज्या जुया बी । कम्युनिष्ट पार्टीतय्त न्हिप्यं जक मखु पूरा नां हे हीकेगु लागिं दातृ निकायतय्सं दवाव बियाच्वंगु दु । अज्याःगु दवावया सामना यायेगु पलेसा कम्युनिष्ट पार्टीत थःगु नां हिलेगु अभियानपाखे न्ह्यानाच्वंगु खःसा उमिसं थःत राष्ट्रवादी आन्दोलनया न्ह्यलुवाः धकाः यानाच्वंगु दावी नं त्वःतूसां जी ।,http://www.nepalmandal.com/content/418.html
वाईसीएल व युथफोर्स ल्वापु ,"Posted on Thu Oct 23, 2008  1:58 pm NST",वाईसीएल व युथ फोर्स दथुइ ताःई न्ह्यवंनिसें ल्वापु जुयाच्वंगु दुसा थ्वहे झ्वलय् निगुलिं पुचःया आपालं कार्यकर्ताया ज्यान वनेधुंकूगु दु । मेखे सर्वसाधारण जनतां नं थुकिं यानाः सास्ति फये मालाच्वंगु दु । थ्व निगू पुचः दथुइ जुयाच्वंगु ल्वापुयात ज्यंकेगु निंतिं निगुलिं पार्टीं केन्द्रीय रुपं खँल्हाबल्हा यानाः थः कार्यकर्तातय्त आवश्यक निर्देशन बीगु धाःसां नं आः तक निगुलिं पार्टीं अज्याःगु निर्देशन मबिउ वा बिउसां नं कार्यकर्ता मन्यंगु खः धइगु न्ह्यसः नं थन ब्वलनाच्वंगु । थ्वहे छवाःया दुने धादिङ्ग व सिराहाय् जूगु ल्वापुइ लानाः निम्ह वाईसीएल कार्यकर्ता सीगु दुसा निगुलिं पुचःया तःम्ह कार्यकर्ता घाःपाः जूगु दु । अथे खःसां निगुलिं पार्टीं ल्वापु दिकेगु पहल याःगु मदुनि । थुकिं यानाः थज्याःगु ल्वापु झन तच्वया वनीगु जकं मखुला धइगु ग्याःचिकु ब्वलनाच्वंगु दु । संक्रमणकालीन वर्तमान राजनीतिक अवस्थाय् राजनीतिक विचारधाराय् दुगु निगू पुचःया थुकथं दथुइ ल्वापु जुया च्वनीगु धइगु निश्चय नं आःया इलय् ल्वःगु खँ मखु । सत्ता साझेदारी यानाच्वंगु राजनीतिक पार्टीया कार्यकर्ता दथुइ हे थवंथवय् ल्वाना च्वन धाःसा थुकिया लबः निश्चित रुपं देय् व जनताया भिं चाहे मजूपिंसं काइगु निश्चित दु । विशेषतः थौंया परिस्थितिइ राजनीतिक पार्टीतय् दथुइ थःथवय् निरन्तर सहलह व सहकार्य यायेत पार्टीतय्सं केन्द्रीय तहलय् जक मखु कार्यकर्ता तहलय् तकं शान्ति समिति दयेकेमाः धकाः धयाच्वंगु अवस्थाय् निगू राजनीतिक पार्टीया कार्यकर्ता दथुइया ल्वापुं उगु शान्ति समितिइ तकं नं लिच्वः लाइगुपाखे एमाले व माओवादीं निगुलिं पुचलं बिचाः यायेमाः ।,http://www.nepalmandal.com/content/428.html
अखिल क्रान्तिकारीया जंगली व्यवहार ,"Posted on Mon Apr 27, 2009  6:01 pm NST","त्रिभुवन विश्वविद्यालयया उपकुलपति व रेक्टरयात अखिल क्रान्तिकारीया विद्यार्थीतय्सं ज्वनाः ख्वालय् हाकः पाकेगु ज्या याःगुलिं उकिया विरोध यासें प्राध्यापकतय्सं पेन डाउन शुरु याःगु दु । त्रिविविया इतिहासय् आः तक गबलें मजूनि कथं याःगु घटनायात देय्या फुक्क ख्यलं भत्स्रना याःगु दुसा स्वयम् क्रान्तिकारीया मातृ संगठन माओवादी पार्टीं नं उगु ज्याय् ल्हाः दुपिं थः कार्यकर्तायात कारवाही यायेगु धकाः बचं बिउगु दु । अखिल क्रान्तिकारीपाखें त्रिविविया पदाधिकारीतय्त याःगु थ्व ज्यायात न्ह्याक्व कुंखिउँसां मगाः । क्रान्तिकारीतय्गु पलाः थौंकन्हय् अति अराजकतापाखे न्ह्याः वनाच्वंगु दु । उमिगु हे कारणं गुलिखे थासय् ल्वापु, हिंसा व मनू सीगु तकया घटना नं जुइधुंकूगु दु । थ्वहे ज्यादतीया झ्वलय् आः त्रिविविया पदाधिकारीतय्त उकथंया व्यवहार यायेगु ज्या जूवंगु खः । क्रान्तिकारी विद्यार्थीतय्सं क्यंगु थ्व जंगली व्यवहारपाखें उमिसं यानाच्वंगु माग पूवनीगु नं मखु । थुकिं यानाः स्थितियात झन् मेथाय्पाखे स्वकाः जुइत्यंगु ज्या नं स्यंका बी । लिसें थौं देशय् गुगु तरल राजनीति न्ह्यानाच्वंगु खः उकिं लबः कायेत स्वयाच्वंपिं तत्वतय्त लबः बीगु ज्या जक याना बी । थः भ्रातृ संगठनया थज्याःगु ज्यायात पनेगु माओवादीया दायित्व खः । क्रान्तिकारी जक मखु थौंकन्हय् वाईसीएल, मजदूर आदि निकायतय्सं यानाच्वंगु ज्यां नं ज्यादतीया हल पुलाच्वंगु दु । थ्व ज्या पार्टीया हे निर्देशन कथं जुयाच्वंगु खः वा पार्टीया हे हाथ्या बी कथं अराजक कार्यकर्तातय्सं यानाच्वंगु खः थुकी गम्भीर रुपं बिचाः जुइमाःगु दु ।",http://www.nepalmandal.com/content/1077.html
प्रमया संवोधनय् त्वःफिके मजिउगु खँ ,"Posted on Fri Jun 12, 2009  5:21 pm NST",प्रधानमन्त्री माधव नेपालं विपक्षी पार्टी माओवादीलिसे जुयाच्वंगु तनाव म्हो यायेगु लागिं याकनं हे देशवासीया नामय् संवोधन यायेगु तयारी जुयाच्वंगु दु । उकिया लागिं एमाले व माओवादी पार्टीया नेतातय् दथुइ खँल्हाबल्हा जुयाच्वंगु दुसा आपालं खँय् सकारात्मक संकेत वःगुलिं थ्व संवोधन लिपा देशय् कायम जुयाच्वंगु राजनीतिक तनावयात म्हो याइगु आशा कायेथाय् दु । उकिं थ्व खँयात लुमंकेगु खःसा प्रमया संवोधन अतिकं महत्वपूर्ण जुइगु खँय् शंका मदु । तर आः जुइगु प्रमया संवोधनय् केवल माओवादीलिसे जुयाच्वंगु राजनीतिक तनावयात जक संवोधन यानाः देशय् शान्ति कायम जुइ धकाः आशा याःगु खःसा व गलत जुइ । छाय्धाःसां आः देशय् माओवादीया जक समस्या मखु थीथी जातीय पुचःतय्सं बिस्कं स्वायत्त राज्यया माग यानाः थना हयाच्वंगु आन्दोलन नं मू समस्याया रुपय् न्ह्यःने वःगु दु । सरकारं उकियात नं संवोधन यायेमाःगु आवश्यकता दु । यदि थुकियात संवोधन यायेगु त्वःफित धाःसा माओवादीया आन्दोलन ला स्थगित जुइगु जुइ तर जातीय पुचःतय्सं यानाच्वंगु आन्दोलनं धाःसा हानं उच्चता कायेफु । थौं नेपाः संघीय व्यवस्थाय् प्रवेश जुइत्यंगु हे थीथी जातीय पुचःतय् पहिचानयात कायम यायेगु लागिं खः । तर थौं देशय् गुगु कथंया राजनीतिक माहौल पिहां वयाच्वंगु खः उकियात कयाः धाःसा फुक्क धइथें जातीय पुचःतय्सं थःपिंसं यानाच्वनागु माग पूवनी धइगु खँय् शंका यानाच्वंगु दु । उमित आश्वस्त यायेगु नं सरकार व फुक्कं राजनीतिक पार्टीतय्गु कर्तव्य खः । आः प्रमपाखें जुइगु संवोधनय् थुकिया उल्लेख मजुल धाःसा देश हानं नं अशान्त हे जुइ ।,http://www.nepalmandal.com/content/2040.html
सरकार दयेकेत भारतीय कर्मचारी ,"Posted on Wed Jun 17, 2009  8:08 pm NST",आखिर प्रधानमन्त्री माधव नेपालया सरकारयात पूर्णता बीकेगु लागिं नं भारतं हे भूमिका म्हितेमाःगु जुया बिउगु दु । वंगु स्ववाः न्ह्यवंनिसें पूर्णता बी मफयाः दथुइ थानाच्वंगु प्रधानमन्त्री माधव नेपालया सरकारयात पूर्णता बीकेगु लागिं भारतं थःपिनि छम्ह कर्मचारीयात नेपाः छ्वया हयेत्यंगु दु । नेपाःया सुं हे नेतां यानां नं जुइ मफयाच्वंगु उगु ज्या सम्पन्न यायेत भारतं थःपिनि विदेश सचिव शिवशंकर मेननयात खटे यायेत्यंगु खः । झीत पूर्ण विश्वास दु नेपाःया सुं नं नेतां धयां नं मजुयाच्वंगु थ्व सरकारयात पूर्णता बीगु ज्या भारतीय सरकारया उम्ह दूतं बांलाक हे मिले याना थकी । नेपाःया छगू दलया नेतां धाःगु खँयात मेगु दलं माने मयाःसां भारतीय सरकारया छम्ह कर्मचारीं धाःगु खँयात धाःसा सहज रुपं हे माने याइ । थुकी झी ढुक्क हे जूसां जिउ । नेपाः सरकारया उपप्रधानमन्त्री समेत जुइधुंकूम्ह एमाले नेता खड्गप्रसाद ओली थौंकन्हय् वासः यायेगु त्वहचिनाः न्हूदिल्लीइ हे दुसा अन वय्कलं थःगु पदीय मर्यादायात समेत वास्ता मयासे भारतीय सरकारया कर्मचारीयात नापलाः वनाच्वंगु दु । वय्कः वास्तवय् भारतय् वासः याः वंगु मखुसें भारत सरकारयात नेपाः बारे आवधिक रिपोर्ट बुझे यायेत जक वनाच्वंगु लानाच्वन । वर्तमान सरकार भारतया हे ग्रायण्ड डिजायन कथं दयेकूगु धइगु द्वपं वयाच्वंगु इलय् नेपाःया नेतात भारतय् वनाः थुकथंया गतिविधि याः वनीबलय् अज्याःगु द्वपंयात पुष्टि यायेगु ज्या जक याइ । थौं जाबा सरकार छगू गठन यायेगु ज्याय् तकं भारतं वयाः हस्तक्षेप यायेमाःगु अवस्था दुसा नेपाःया नेतातय्सं आः देय्या गौरव ल्यंकी व सार्वभौमिकताया रक्षा याइ धकाः विश्वास मयाःसां जिल ।,http://www.nepalmandal.com/content/2149.html
सत्तापक्ष व प्रतिपक्षया सुखद मिलन ,"Posted on Thu Jun 11, 2009  7:12 pm NST",सत्तापक्ष व विपक्षी दथुइ कायम जुयाच्वंगु गतिरोध मदयेकेगु लािगं आः नकतिनि प्रधानमन्त्री माधव नेपाल व प्रमुख प्रतिपक्षी पुष्पकमल दाहाल 'प्रचण्ड’ दथुइ यलया गोदावरीइ सहलह जुल । उकी प्रतिपक्षी प्रचण्डं थःिपंसं थ्व इलय् मू रुपं ल्ह्वनाच्वनागु मुख्य मुद्दा राष्ट्रपतिया पलाः व प्रधानसेनापतिया अवकासयात हे मू रुपं न्ह्यःने तःगु व माओवादीया उगु चिउताःयात थःिपंसं सकारात्मक रुपं समाधानया कुतः याये धकाः प्रधानमन्त्रीं बचं बियादीगु खँ चर्चाय् वःगु दु । मुद्दा न्ह्यागु हे जूसां उकियात समाधान यायेगु सवालय् सत्तापक्ष व विपक्षी मिले जुल धाःसा वहे थौंया इलय् बांलाःगु खँ जुइ । तर सरकारया वर्तमान संरचनाय् वनाः स्वयेबलय् धाःसा प्रधानमन्त्री नेपालं जक छुं धायेवं व पूरा जुइगु सम्भावना धाःसा तसकं म्हो जक दु । दकलय् न्हापां ला थज्याःगु खँयात सरकारं स्वीकार यायेगु लाकि मयायेगु धइगु खँय् वय्कःया पार्टी दुने हे विवाद पिहां वइगु खनेदु । वय्कःयात प्रधानमन्त्री दयेकेगु ज्याय् दकलय् अप्वः ल्हाः दुम्ह केपी ओली माओवादीप्रति अतिकं अनुदारवादी नेता खः । वय्कलं थ्व प्रस्तावयात स्वीकार याइगु सम्भावना म्हो जक दु । छुं जुयाः एमालें स्वीकार हे याःसां हानं कांग्रेसं स्वीकार याइगु सम्भावना उलि हे मदु । राष्ट्रपतिया पलाःयात अनुमोदन मयायेगु खँ कांग्रेसया न्यने तकं यइ मखु । प्रधानमन्त्री नेपाल वर्तमान सरकारया शक्तिशाली प्रमुख मखुगु कारणं वय्कलं धाःगु खँ मेिपंसं स्वीकार मयाइगु यक्व खतरा दु । थुिकं यानाः वय्कलं चाहे जुयां नं विपक्षीलिसे सहमति मजुइगु व वय्कलं चाहे जुयां नं देशय् शान्ति कायम जुइत थाकुइगु उलि हे सम्भावना दु ।,http://www.nepalmandal.com/content/2006.html
मन्त्रालय तछ्यायेगु अनावश्यक ज्या ,"Posted on Tue Jun 16, 2009  5:07 pm NST",प्रधानमन्त्री माधव नेपालं थःगु सरकारय् सहभागी जुइपिं पार्टीतय् चित्त बुझे यायेगु लागिं आः देशय् दुगु थीथी मन्त्रालययात कुचा यानाः निगू निगू दयेकेगु ज्या यायेत्यंगु दु । उकिया निंतिं राजनीतिक दलतय् दथुइ सहमति जुइधुंकूगु व आः छु छु मन्त्रालय तछ्याये माली धकाः बिचाः ब्याकाच्वंगु खँ नं चर्चाय् वःगु दु । आः पिने न्यने दु कथं जलश्रोत मन्त्रालय तछ्यानाः सिंचाई व उर्जा मन्त्रालय दयेकेगु उकथं हे पर्यटन तथा नागरिक उड्डयन मन्त्रालय शान्ति तथा पुनर्निर्माण मन्त्रालय व वाणिज्य तथा आपूर्ति मन्त्रालय नं तछ्यानाः निगू निगू मन्त्रालय दयेकेगु तयारी जुयाच्वंगु खँ पिहां वःगु दु । देशय् दुगु मन्त्रालय तछ्यानाः निगू निगू पिकायेगु ज्या धाथें देशयात मालाः मखु मन्त्रीतय् ल्याः अप्वः खाकेत जक यायेत्यंगु खः । ६०१ म्ह सभासद् तयाः सरकारी धुकूया दुरुपयोग यात धकाः जनतां अपाय्च्वः कुंखिनाच्वंगु इलय् आः मदुगु जक मखु आवश्यक हे मदुगु मन्त्रालय समेत सिर्जना यानाः जनतां पुलातःगु करया ध्यबा दुरुपयोग यात धाःसा व नं छगू कथंया राष्ट्रघात हे जुइ । सरकार राज्य व व्यवस्था प्रति हे जनतायाके घोर निराशा ब्वलनाच्वंगु थौंया इलय् राजनीतिक पार्टीतय्सं बरु जिउसा छगू निगू सीट थःपिंसं हे त्वःताः जूसां त्यागया नमूना क्यनेमाःगु इलय् मन्त्री थपे यायेगु अनावश्यक ज्या यानाः जनतायात अझ निराश यायेगु अपराध याये मजिउ । यदि थथे हे मन्त्रालय तछ्यानाः मन्त्री थपे यायेगु ज्या यात धाःसा भाजु माधव नेपालं ताःहाःगु राजनीति यानाः गुगु क्वातुगु छबी दयेका तःगु खः व फुक्क हे बागमतिया धलय् ल्वाकज्याः वनी । थुकिं वय्कः सचेत जुइ हे माः ।,http://www.nepalmandal.com/content/2111.html
कांग्रेसय् निगूगु पुस्तायात अवसर ,"Posted on Wed Jun 24, 2009  8:29 pm NST",नेपाली कांग्रेसया नकतिनि क्वचाःगु संसदीय दलया नेता ल्ययेगु चुनावय् निगूगु पुस्ताया नेता भाजु रामचन्द्र पौडेल त्यायेवं कांग्रेसया नेतृत्व पुलांगु पुस्तां न्हूगु पुस्तां कुहां वःगु महसुस याःगु दु । खतुं कांग्रेसय् पुलांगु पुस्ता धकाः सभापति गिरिजाप्रसाद कोइराला याकःचा हे बाहेक मेपिं नेता सुं मदयेधुंकल । उकिं कांग्रेस आः अथें हे नं निगूगु पुस्ताय् कुहां मवसें मगाःगु अवस्था दु । कोइरालाया स्वास्थ्यस्थिति देशया अवस्था व कांग्रेसं उकी म्हितेमाःगु भूमिकायात कयाः धायेगु खःसा कांग्रेसया नेतृत्व हस्तान्तरणया थ्व ज्या ई स्वयां यक्व हे लिउने लायेधुंकूगु दु । अय्नं लिबाक हे जूसां थ्व ज्या सम्पन्न जुल थुकियात हे बांलाः तायेकेमाःगु खनेदु । तर संसदीय दलया नेताय् पुस्ता हस्तान्तरण जूसां पूरा पार्टी हे न्हूगु पुस्ताय् कुहां वयेधुंकल धायेगु अवस्था धाःसा अझ नं मदुनि । पार्टीया मुख्य कमाण्ड अझ नं कोइरालाया हे ल्हातय् दनि । कोइराला लिपा पार्टीया नेतृत्व कब्जा यायेगु लागिं जुइगु धेंधेंबल्लाः आः स्वयां कडा व दुष्कर जुइगु खँय् शंका मदु । कांग्रेसय् निगूगु पुस्ताया नेतात थुलि ग्वाःग्वाः दयेधुंकल कि आः उपिं फुकस्यां स्थानया खोजी याइबलय् पार्टी दुने तःधंगु हे महाभारत जुइगु अनुमान अःपुक हे यायेफु । अय् जूगुलिं कन्हय् थुखेपाखे नं छुं समस्या मवयेमा धकाः आः हे माःगु व्यवस्थापन जूसा बांलाः । नेतृत्वयात लोकतान्त्रिक रुपं हस्तान्तरण यायेगु छगू बांलाःगु अवसर वइगु धइगु पार्टी महाधिवेशन जुइबलय् खः । तर कांग्रेसया महाधिवेशन धाःसा गबलय् जुइ धइगु हे ठेगान मदयेक लिहां लिहां वनाच्वंगु दु । पार्टीयात दुर्घटनां पनेगु खःसा थ्व प्रवृत्ति त्वःते हे माः ।,http://www.nepalmandal.com/content/2325.html
उपराष्ट्रपतिया लिउलिउ सर्वोच्च ,"Posted on Tue Aug 25, 2009  3:25 pm NST","उपराष्ट्रपति परमानन्द झा विरुद्ध सर्वोच्च अदालतं हानं मेगु आदेश जारी याःगु दु। न्हय्न्हुया दुने खय् भासं शपथ मकाःसा वय्कःया उपराष्ट्रपति पद खारेज जुइगु ख्याच्वः सहित थ्व आदेश बिया हःगु खः । उपराष्ट्रपतिया लिउने सर्वोच्च अदालत ब्वाँय् जुयाच्वंगु स्वयेबलय् थथे भान जू मानौं खय् भासं शपथ मकाइपिं मनूत सर्वोच्चया 'जानी दुश्मन' हे खः। सर्वोच्चय् वनाच्वंगु मुद्दाया चांग हे जक स्वयेगु खःसां अन उपराष्ट्रपति जक राष्ट्रपतिं प्रधानसेनापति प्रकरणय् याःगु ज्याया विरुद्ध नं रिट लानाच्वंगु दु। तर सर्वोच्चं आः तक उकिया फाइल तक हे पुइकूगु मदुनि। उपराष्ट्रपतिया मामिलाय् धाःसा वंगु साउनंनिसें आः तकया दुने स्वंगू आदेश जारी यायेधुंकल। खय् भासं शपथ ग्रहण मयायेगु राष्ट्रघाती, मुलुकयात गम्भीर आघात लाइगु, देय्या अखण्डताय् लिच्वः लाकीगु प्रकृतिया घटना मखु। बरु राष्ट्रपतिया पलाखं देशय् द्वैध शासनया संकेत बिसें तःधंगु द्वन्द्वयात आमन्त्रण यानाच्वंगु दु। वहे कारणं यानाः थौं तक संसद चले याये फयाच्वंगु मदु। थज्याःगु मुद्दाय् आः तक सर्वोच्चं सुनुवाई तक हे याःगु मखुनि। तर खय् भासं शपथ मकाः धइगु कट्टर ब्राम्हणवादीतय् लागिं जक सरोकारया विषय जुयाच्वंगु मामिलाय् धाःसा निरन्तर आदेशमाथि आदेश जारी यानाः सर्वोच्च अदालतं थःत नं वहे ब्राम्हणवादी कित्ताय् स्थापित याःगु आभास बिउगु दु। गुगु जाति भाषाया खँय् थौं मुलुक विभाजित अवस्थाय् लानाच्वंगु खः सर्वोच्चं उकियात समन्वय यायेगु सिबें ग्वाकेगु जकं यानाच्वंगु मदुला ?",http://www.nepalmandal.com/content/3511.html
नेवाः सभासद्तय् मंकाः प्रतिवद्धता ,"Posted on Thu Aug 27, 2009  9:11 pm NST",संविधानसभाय् दुथ्याःपिं नेवाः सभासद्तय्सं नेवाः आदिभूमिइ नेवाः स्वायत्त राज्य पलिस्था यायेगु लागिं संविधानसभा दुने व पिने निथासं संघर्ष यायेगु धकाः अतिकं सकारात्मक मंकाः प्रतिवद्धता प्वंकूगु दु। नेवाः सभासद्तय् थ्व प्रतिवद्धतां नेवाः आन्दोलन जक मखु मुक्कं आदिवासी जनजाति आन्दोलनयात उत्साहित व उर्जासम्पन्न याना बीगु खँय् शंका मदु । नेपाःयात राज्य पुनर्संरचना यानाः समावेशी आधारया संघीय व्यवस्थाय् यंकेगु धकाः फुक्क राजनीतिक पार्टीतय्सं प्रतिवद्धता प्वंकेधुंकूसां नं उकियात व्यवहारय् लागू यायेगु खँय् धाःसा अझ नं दुने दुने षडयन्त्र जुया हे च्वंगु दनि। उकिं उमित मेगु मखुसां कम से कम थःगु हे पार्टीं घोषणा यानातःगु लाइन ज्वनाः न्ह्याः नु धकाः सचेत यायेगु जक खःसां नं नेवाः सभासद्तय्गु थज्याःगु मंकाः दबुलिं यक्व ग्वाहालि याइ। उकुन्हु तिनि संविधानसभाय् दुथ्याःपिं जनजाति सभासद्तय्गु ककस दयेकाः न्ह्याः वनेगु ज्या जूगु खः। आः उकी दुने नं नेवाः सभासद्तय्सं सार्वजनिक प्रतिवद्धता हे जाहेर याःगुलिं थःपिनि एकता क्यनेगु व सम्पूर्ण जनजाति आन्दोलनयात हे जीवन्त हःपाः बीगु ज्या याःगु दु। थ्व इलय् यदि जनजाति सभासद्तय्सं थज्याःगु मंकाः शक्ति मक्यनेगु खःसा आदिवासी जनजातिया माग अझ नं पू वनीगु खँय् शंका हे दयाच्वनी । मंकाः प्रतिवद्धताय् सही यायेत अझ नं छुं नेवाः सभासद्त लिचिउगु बुखँ नं वःगु दु। वय्कःपिंसं चाहिं कन्हय् थःपिं कलंकित जुयाच्वनेगु स्वयां इलय् हे भिंगु पलाः छिनादीसा बांलाइ ।,http://www.nepalmandal.com/content/3553.html
थौंयात मदयेक मगाःम्ह नेत्री शैलजा ,"Posted on Sun Jun 14, 2009  6:16 pm NST",नेपाली कांग्रेसया छम्ह प्रमुख नेत्री खयां नं योगदान धाःसा मुक्कं नेपाःया निंतिं हे महत्वपूर्ण जूम्ह मय्जु शैलजा आचार्य अन्ततः ताःहाकःगु विरामी लिपा शुक्रवाः मंत । नेपाःया न्हापांम्ह मिसाम्ह उपप्रधानमन्त्री व कांग्रेस दुने नं उपसभापति तक जुयादीम्ह वय्कः नेपाःया सम्पूर्ण मिसा समाजया निंतिं तःधंगु प्रेरणाया श्रोत खः । वय्कःया निधन कांग्रेसया निंतिं तःधंगु क्षति ला ख हे खः लिसें मुलुकया लागिं नं छगू पूवंके मफइगु ह्याकिं जुया बिउगु दु । कांग्रेस दुने सुंलिसे सम्झौता मयासे थःगु बिचाः निर्धक्क तयाः नेतृत्वयात चेतावनी बियाच्वनीम्ह छम्ह अविचलित नेत्री खः वय्कः । हरेक इलय् छुं कि छुं न्हूगु ज्या यानाः वा बिचाः न्ह्यःने हयाः वय्कः पार्टी व देय्या राजनीतिइ चर्चाया केन्द्रय् वया हे च्वनी । २०४७ सालय् जूगु चुनाव लिपा वय्कः कृषि मन्त्री जुयादिल तर थःगु हे मन्त्रालय दुने व्यापक भ्रष्टाचार दु व थम्हं उकियात चीके मफु धासें वय्कलं पदं राजीनामा बियादिल । लिपा जलश्रोत सहित उपप्रधानमन्त्री जुयादीबलय् नं वय्कलं अज्याःगु हे उच्च नैतिकता क्यनाः पदं राजीनामा बियादीगु खः । वय्कःया स्वभाव व थज्याःगु हे नैतिकवान चरित्रं जक वास्तवय् कांग्रेसयात पतनपाखें बचे याये फइगु खः। वय्कः थेंज्याःम्ह नेत्रीया अभावय् थौं कांग्रेस दुने सुजाता कोइराला थेंज्याःपिं अनैतिक नेत्रीतय् हालीमुहाली जुयाच्वंगु दु । देशय् वःगु राजनीतिक हिउपालं नेपाली जनताया जीवनस्तरय् हिउपाः हये मफुगु खनाः वय्कः अतिकं निराश जुयादीगु खः । थ्व हिउपाःयात धाथें सार्थक यायेगु हैसियत दुपिं निम्ह प्यम्ह नेतात मध्यय् छम्ह वय्कः नं खः वय्कलं थःगु भूमिका पूवंके मखन ।,http://www.nepalmandal.com/content/2078.html
समावेशीकरण मजूगु राजदूत नियुक्ति ,"Posted on Fri Sep 18, 2009  7:33 pm NST","सरकारं थीथी देशया राजदूत दयेकाः छ्वयेगु लागिं सिफारिस याःगु नां समावेशी मजुल धइगु कारण क्यनाः प्यंगू मधेशवादी दलतय्सं राजदूत सुनुवाई ज्याझ्वः हे बहिष्कार याःगु दु। देय्या हरेक ख्यलय् समावेशीकरण जुइमाःगु माग थ्वयाच्वंगु थौंया इलय् राज्य सत्ताय् च्वंपिंसं उकियात पटक्क हे ध्यान मबिसे थः आसेपासेतय्त राजदूत दयेकेगु ज्या याःगु कारणं नं थ्व समस्या वःगु खः। राज्यया फुक्क अंगय् आः राज्यपाखें समावेशीकरणया सिद्धान्तयात ध्यानय् तयाः ज्या यायेगु धकाः संविधानय् हे उल्लेख यायेधुंकाः नं सरकारय् वंपिंसं उकियात वेवास्ता यानाः छगू जक जातिया मनूतय्त नियुक्त यायेगु ज्यां द्वन्द्व ब्वलनीगु स्वाभाविक खः । थौंकन्हय् मधेशवादी राजनीतिक पार्टीत शक्तिशाली जुयाच्वंगु कारणं उमिसं थुकियात कडा रुपं न्ह्यःने हयाच्वंगु दु। नकतिनि राजदूत नियक्तिया ज्यायात नं उमिसं हे विरोध याःगु खः। तर मधेशवादी दलतय्सं समावेशीकरण मजू धकाः उकियात सुधार यायेगु नामय् मधेशीकरण यायेगु ज्या धाःसा याये मजिउ। अन मधेशी लगायत जनजाति, दलित, मिसा आदि समुदाययात दुथ्याकेगु खँयात न्ह्यःने हयेमाः। राज्य न्हापांनिसें छगू जातिया दवाव व दमन फयाः सञ्चालन जुयाच्वंगु दु। उकियात हे मदयेकेगु लागिं राज्य पुनर्संरचना व समावेशीकरण थेंज्याःगु पलाः न्ह्याकेमाःगु खः। तर राजनीतिक पार्टीतय्सं थुकियात अझ नं ध्यान मबिउनि। राजदूत लगायत अन्य नियुक्तिइ पार्टी व सरकारं थुकियात ल्वःमंके मजिउ ।",http://www.nepalmandal.com/content/3979.html
कांग्रेसं तयार याःगु संघीय स्वरुप ,"Posted on Sun Sep 20, 2009  5:34 pm NST",राज्य पुनर्संरचना सम्बन्धी थःगु आधिकारिक धापू पित बीत थाकुकाच्वंगु नेपाली कांग्रेसं नं अन्ततः माओवादी व एमालें हयाच्वंगु बिचाःलिसे हे ज्वः लाइ कथंया खाका तयार याःगु संकेत वःगु दु। संघीय नेपालय् न्हापा न्यागू विकास क्षेत्र कथं न्यागू जक प्रान्त तयेगु धइगु बिचाः हयाच्वंगु कांग्रेसं आः १६ गू प्रान्त दयेकेमाः धइगु न्हूगु बिचाः पित हःगु दु। थ्व स्वयां न्ह्यः तःधंगु पार्टीत मध्ये एनेकपा (माओवादी) व नेकपा (एमालें) जक थथे तःगू प्रान्त सहितया संघीय नेपाः दयेकेगु प्रस्ताव न्ह्यःने हयाच्वंगु खः । माओवादीं शुरुंनिसें हे जातीय लिधंसाय् प्रदेशत निर्माण जुइमाः धकाः स्पष्ट बिचाः तया वयाच्वंगु खःसां एमालें धाःसा आः नकतिनि हे जक जातीय आधार नं कःघाइ कथंया प्रदेश दयेकेमाःगु प्रस्ताव तयार याःगु दु। एमालें आः वयाः तयार याःगु राज्य व्यवस्था सम्बन्धी अवधारणा न्हापा स्वयां यक्व परिमार्जित जुइधुंकूगु दु। आः कांग्रेसं तयार याःगु अवधारणा नं करिब अथे हे च्वंसां उकिया आधार धाःसा जाति भाषा हे जुइ वा मेगु हे जुइ धइगु खँ धाःसा स्पष्ट मजूनि। अथे खःसां १६ गू प्रान्त दयेकीबलय् उकी जाति भाषाया बाहुल्यता हे प्रमुख जुइगु खँय् शंका मदु। प्रान्तया नां जातीय आधारय् मतःसां उकिया स्वरुप व संरचना धाःसा जातीय आधारय् हे निर्माण जुइगु संकेत खनेदु। नेपालय् संघीय व्यवस्थाया वकालत याना वयाच्वंपिं आदिवासी जनजातित खः। उकिं आः निर्माण जुइगु संघीय व्यवस्थाय् जातीय भाषिक आधारयात हे त्वःफिकेगु खःसा उकिं सार्थकता काये मफइगु खँयात नं झीसं लुमंकेमाः ।,http://www.nepalmandal.com/content/4006.html
राष्ट्र संघय् प्रधानमन्त्रीया ब्वति ,"Posted on Mon Sep 21, 2009  7:29 pm NST","संयुक्त राष्ट्र संघया महासभायात संवोधन यायेगु लागिं प्रधानमन्त्री माधव नेपाल उखे प्रस्थान जुयादीगु दु। राष्ट्र संघया महासभायात नेपाःया सरकार प्रमुखया हैसियतं वय्कलं संवोधन यानादी। विश्वया फुक्क हे देय्या राष्ट्र प्रमुख व सरकार प्रमुखत मुनीगु थ्व महासभाय् संवोधन यायेगु हरेक देय्या कार्यकारी प्रमुखया छगू म्हगस थें जुयाच्वनी। थौंकन्हय् नेपाः नं संयुक्त राष्ट्र संघया हे निगरानीइ च्वनाः शान्ति प्रक्रियाय् न्ह्याः वनाच्वंगु दु। तर नेपालय् राष्ट्र संघीय निकाय अनमिन व थुकिया पदाधिकारीतय्सं म्हिताच्वंगु भूमिका धाःसा सर्वसाधारण दथुइ विवादया विषय जुयाच्वंगु दु। उकिं देशय् न्हूगु संविधान वये न्ह्यः हे अनमिनं गुण्टा कसे यायेगु शुरु यायेधुंकूगु दु। थज्याःगु परिस्थितिइ राष्ट्र संघया महासभाय् नेपालं न्ववाइगु खँ अवश्य नं महत्वपूर्ण जुइ। मेगु खँ, नेपालय् जारी जुयाच्वंगु शान्ति प्रक्रियायात सफल यायेगु खःसा थुकी राष्ट्र संघया सकारात्मक व सक्रिय भूमिका अतिकं आवश्यक जुइ। छाय्धाःसां नेपालय् शान्ति वःगु हे राष्ट्र संघ सहितया मेहनतं खः। आः शान्ति प्रक्रियाय् वनेबलय् विद्रोही माओवादीया सैनिकतय्त छु यायेगु धइगु न्ह्यसः वइ। माओवादी सेनायात नेपाली सेनाय् ल्वाकछ्यायेबलय् सेनाया ल्याः अप्वयेफु धइगु न्ह्यसः वयाच्वंगु दु। अप्वःपिं सेनायात राष्ट्र संघया शान्ति सेनाय् छ्वये फत धाःसा थुकिं नेपाःया समस्या हल याना बीगु जक मखु अःखतं उकिं नेपाःयात फाइदा बीगु ज्या तकं याइ। प्रम नेपालं थुखेपाखे नं छुं ज्या याना वःसा व बांलाइगु खः ।",http://www.nepalmandal.com/content/4039.html
नेवाः नखः स्यंकेगु षडयन्त्र ,"Posted on Tue Oct 6, 2009  5:58 pm NST","थुगुसी नं स्वन्तिया तिथि गडबड यानाः पञ्चांग निर्णायक समितिं नेवाःतय् तःधंगु नखःचखःयात स्यंकेगु कुतः याःगु दु। नेवाःतय्सं नेपाल संवत्या न्हूदँ व वकुन्हु हे न्यायेकीगु म्हपुजायात थःपिनि 'राष्ट्रिय पर्व' या रुपय् हनेगु परम्परा न्ह्याका वयाच्वंगु दुसा आः उकियात थ्वहे रुपं न्यायेकेगु धइगु संस्थागत निर्णय तकं जुइधुंकूगु दु। तर पञ्चांग दयेकीपिं ज्योतिषतय्सं मेगु छुं हे नखतय् गडबड मयाःसां थ्वहे नखःया इलय् न्ह्याबलें गडबड पिकायेगु यानाच्वंगु दु। थुकी लगातार हे वयाच्वंगु थ्व गडबडी स्वयेबलय् आः थुमिसं धाथें हे शास्त्रया ल्याःचाः पिकयाः सिबें नं नेवाःतय् थ्व भावनात्मक एकतायात त्वाःथलेगु मनसायं हे थज्याःगु ज्या याइगु खः लाकि धकाः शंका यायेमाःगु अवस्था पिकया बिउगु दुसा सर्वसाधारण नेवाःतय्सं थुकियात अज्याःगु हे षडयन्त्र जुइमाः धकाः शंका याना मच्वंगु नं मखु । धाथें स्वयेगु खःसा स्वन्तिया म्हपुजाय् ति तिथिया गडबडी मेगु छुं हे नखतय् वःगु झीसं मसिउ। म्हपुजा सुं हे खय्ब्रम्हूतय् हनेमाःगु नखः मखु। थ्व मात्र नेवाःतय्सं जक हनीगु व सकल नेवाःतय्त भावनात्मक रुपं एकताया माः हना बीगु नखः खः। उकिं खय् ब्रम्हू ज्योतिषतय्सं थुकियात हलुका रुपं काइगु जक मखु अझ जिउसा नेवाःतय् मौलिक नखःचखः स्यंकाछ्वयेगु मनसाय तकं तयातःगु खनेदु । थुगुसी नं यानातःगु थुगु कथित गडबढीयात हाचां गायाः थःगु मौलिक नखः न्यायेकेगु लागिं नेपालभाषा मंकाः खलः लगायतया नेवाः खलः पुचः व सम्बन्धित बुद्धिजीवीतय्सं याःगु पहल च्वछाये बह जू, व सकल नेवाःतय्सं उकियात हे नाला कायेमाः ।",http://www.nepalmandal.com/content/4256.html
थुगुसीया म्हाइपुगु मोहनि नखः ,"Posted on Fri Sep 25, 2009  5:04 pm NST","दँय्दसं थें थुगुसीया मोहनि नं थ्यंकः वल। तर थुगुसीया मोहनि नेपाःमितय्सं न्हापा स्वयां थाकुक, कष्टकर जुइक व गबलें ल्वःममनी कथं हनेमाःगु अवस्था न्ह्यःने दु। छाय्धाःसां थुगुसी देशय् बजाःभाः थुलि अस्वाभाविक रुपं थहां वन कि थुकिं मोहनि न्ह्यइपुक हने धकाः बिचाः हे मयाःसां जिउ। बजाःभाः पूरा हे व्यापारीतय् ल्हातय् लाः वंगु दुसा सरकारं गनं हे काबुइ काये फइगु अवस्था मदयाः मुक दर्शक जक जुयाः स्वयाच्वंगु दु । अनं लिपा बैंकय् ध्यबाया अभाव जुयाः सर्वसाधारणयात हानं मेगु समस्या जूगु दु। नेपाःया फुक्क जनतां बैंकय् ध्यबा तयातःगु ला मदु तर बैंकय् ध्यबा मदयाः गुलिं तलब काये मखनाः, गुलिं ज्याला काये मखनाः पीडित जूगु दु। नेपाःया अर्थतन्त्र अथें नं डाँवाडोल जुयाच्वंगु दु। आः जूगु ध्यबाया अभाव शायद चौपट हे जुइत्यंगुया संकेत जुइफु। ध्यबाया मदयाः थपाय्धंगु हाहाकार जुइधुंकलं नं सरकारं धाःसा थथे गय् यानाः जुल धकाः आः तक कारण पत्ता लगे याये मफुनि। कारण पत्ता लगे यायेत आयोग तिनि गठन यात। थ्वहे इलय् अप्वःगु लुटपाट, खुँज्या व ठगीया खँ ला अलग्ग हे दनि । देशय् राज व राजनीति सञ्चालनया ज्या थासय् मलाःगुलिं मुलुक गतिपति मलाक न्ह्यानाच्वंगु दु। थुगुसी मोहनि हनीपिं सर्वसाधारणं उकियात बांलाक हे महसुस याये खनीगु जुल। मोहनियात दँय् छक्वः न्ह्यइपुक हनीगु नखः कथं कायेगु याः। तर थुगुसी नखःया रस हे मदयेक मोहनि हनेमाःगु बाध्यता दु। थज्याःगु इलय् झीसं सुयां भिं जुइगु आशा मयाःसां नं औपचारिक भिंतुना बीगु बाहेक मेगु छु याये फइ ?",http://www.nepalmandal.com/content/4103.html
आखिर मोहनि लिपा स्थिति झन हे स्यन ,"Posted on Thu Oct 1, 2009  4:06 pm NST","मोहनिजःछि नं वार्ता व बैठक च्वनाः देशय् कायम जुयाच्वंगु गतिरोध चीकेगु धकाः नेतातय्सं याःगु घोषणा अन्ततः विफल जूगु दु। खास यानाः सत्तारुढ पार्टीत एमाले, कांग्रेस व विपक्षी माओवादीया नेतातय्सं मोहनि हे मधासे थवंथः वार्ता यानाः गतिरोध चीकेगु ज्या याये धाःगु खः। तर मोहनि सिधःसां गतिरोध धाःसा कायम हे दनि। थुकिं यानाः नेपाःया राजनीतिक पार्टीत संवाद, सहमति व सहकार्यया ज्याय् हानं छक्वः विफल जुल धकाः क्यना बिउगु दु । थ्व झ्वलय् म्हिगः मोहनि सिधयेसातकि च्वंगु माओवादीया बैठकं प्रधानसेनापति प्रकरणय् राष्ट्रपतिं ल्ह्वंगु पलाः गैरसंवैधानिक हे खः धइगु थःपिनि अडानय् कायम हे याना तयेगु धकाः निर्णय याःगु दु। माओवादीया थ्व निर्णयं देशय् कायम जुयाच्वंगु राजनीतिक अन्यौल कायम जुयाच्वनीगु जक मखु अझ तच्वयेका बीगु संकेत बिउगु दु। थुकिं मोहनि लिपा ज्यनी धाःगु समस्यायात अझ जटिल याना बीगु खनेदु। माओवादीं यदि राजनीतिक अन्यौल कायम जुयाच्वन व उकियात संवादपाखें ज्यंके मफुत धाःसा स्वन्ति लिपा तःधंगु आन्दोलन यायेगु जुइ धकाः ज्याझ्वः हे घोषणा याना तयेधुंकूगु दु। माओवादीयात अज्याःगु कडा ज्याझ्वः मयाकेगु लागिं सत्तारुढ पार्टीतय्सं पहल म्हितेमाःगु खः। तर विपक्षी सिबें सत्तारुढ पार्टीत हे अप्वः कडा जुयाः अडानय् च्वनाच्वंगु कारणं समस्या ज्यनेगुपाखे सिबें नं जटिल जुइगुपाखे तीव्र गतिं ब्वाँय् वनाच्वंगु दु। माओवादीं आः न्ह्याकीगु तःधंगु आन्दोलनं देश हानं छक्वः डाँवाडोल जुइगु निश्चित दु। उकिं मुलुकया हितय् मदुगु अडान पार्टीतय्सं त्वःते हे माःगु खनेदु ।",http://www.nepalmandal.com/content/4136.html
अराजकता ब्वलन धाःसा जिम्मेवार सु ? ,"Posted on Wed Oct 7, 2009  7:27 pm NST",ताः ई न्ह्यवंनिसें अवरुद्ध जुयाच्वंगु राजनीतिक गतिरोधयात चीकेगु निंतिं थौं तकया ई क्वःछिनाः सहमति कायम यायेगु धकाः राजनीतिक पार्टीतय्सं धायेगु यानाच्वंगु खः । तर राजनीतिक पार्टीत थःथःगु अडानं लिमचिउगुलिं यानाः आतलें सहमति जुइ फयाच्वंगु मदु। अझ धायेगु खःसा वंगु निन्हु स्वन्हु न्ह्यवंनिसें राजनीतिक सहमति कायम जुइ कथंया सहलह तकं राजनीतिक वृत्तय् मजुयाच्वंगु नं अजू चायापूगु विषय जुयाबिउगु दु । राजनीतिक सहमति कायम जुइ मफुत धाःसा आः छुं न्हि लिपा हे सरकारयात आर्थिक अभाव जुइगु खँ स्वयम सरकारं धयाच्वंगु दु। थ्व धइगु देशय् छगू कथं आर्थिक संकट वइगु खः। थुकिं देया फुक्कं ज्यायात हे प्रभावित याइगु निश्चित दु। अय्नं राजनीतिक समस्या ज्यंकेत गुगुं नं राजनीतिक पार्टीं गम्भीर जुयाः चिउताः मक्यंगुयात छगू  विडम्बना हे धायेमाली । प्रत्येक राजनीतिक पार्टीया थःथःगु कथंया राजनीतिक सिद्धान्त दयेफु। थःगु हे कथं बाध्यता नं दयेफु तर अथे धकाः देयात हे अन्यौलय् लाका तये मजिउगु खः। तर नेपालय् मजिउगु हे जुयाच्वंगु दु । राजनीतिक गतिरोधया कारणं समस्या जुयाच्वंगु धकाः हरेक राजनीतिक पार्टीया नेतातय्सं धायेगु यानाच्वंगु दु। अले थपाय् मछि हाकःगु राजनीतिक अन्यौल चीकेगु धकाः आपालं बैठक नं च्वने धुंकल। अय्नं निकास पिहां मवइगु धइगुया अर्थ छु? राजनीतिक पार्टीया अडानया कारण कन्हय् देशय् अराजकता ब्वलन धाःसा थुकिया जिम्मेवारी काइगु सुनां खः? थुखेपाखे राजनीतिक पार्टीतय्सं बिचाः यायेमाः ।,http://www.nepalmandal.com/content/4265.html
नखः न्ह्यः जुयाच्वंगु नोटया अभाव ,"Posted on Wed Sep 23, 2009  7:53 pm NST","मोहनि नखः न्ह्यःने वयाच्वंगु इलय् राष्ट्र बैंकं पर्याप्त मात्राय् ध्यबा पित बी मफयेवं आम नेपाःमिपिंत नखः हनेत तकं थाकुगु महसुस थन जुयाच्वंगु दु। राष्ट्र बैंकं इलय् ध्यबा छ्वया महःगुलिं यानाः सरकारी बैंकया लिसें निजी क्षेत्रया बैंकं तकं थःपिंत माःगु इलय् थःगु निक्षेप लिकाये मफइगु अवस्था वइगु धइगु थ्व सरकारया तःधंगु कमजोरी खः। खतुं नेपालय् ध्यबाया अभाव जुइ धकाः वंगु दत्या न्ह्यवंनिसें हे बजारय् हल्ला जुयाच्वंगु खः तर अथे खःसां नं सरकारं ध्यबाया व्यवस्थापन इलय् याये मफयेवं थौं थ्व समस्यां विकराल रुप काःगु खः धइगु खँय् आपालं मनूत सहमत दु। राष्ट्र बैंकया थ्व प्रकरण छगू कथं सरकारी क्षेत्रय् जुयाच्वंगु ढिलासुस्तीया दकलय् तःधंगु दसु नं खः । गुलिखे कर्मचारीतय्सं बैंकं ध्यबा मबिउगुलिं थःपिसं तलब तकं काये मखं धकाः सतक तकं बन्द यायेमाःगु अवस्था वलसा मेखे बैंकय् ध्यबा कायेत वःपिं ग्राहकतय्त ध्यबा बी मफयाः स्वयम बैंकया कर्मचारीतय्सं तकं नं बैंकय् तालं ग्वयेमाःगु अवस्था वःगु दु। थ्व आर्थिक अराजकताया पराकाष्ठा खः । थ्वहे झ्वलय् सरकारं नेपाली ध्यबाया अभाव जुइवं थीथी बैंकयात आः थत्थेंयात जक जूसां भारतीय नोट बीगु निर्णय याःगु दु । खतुं विदेशी ध्यबा थुकथं सर्वसाधारण जनतां छ्यलेगु धइगु नं छगू कथंया आर्थिक अराजकता खः। तर सरकार स्वयम हे बाध्य जुयाः आः विदेशी ध्यबा छ्ययेकेमाःगु अवस्था वःगु दु, गुगु कि सरकारी स्वीकृति मदयेकं सर्वसाधारण जनतां छ्यलेत सरकारं हे बन्देज तयातःगु दु। थुकियात हे हाचां गायेत सरकार बाध्य जूगु दु। सरकारया थ्व आर्थिक अराजकतायात आः गुकथं कायेगु धइगु न्ह्यसः ब्वलंगु दु ।",http://www.nepalmandal.com/content/4064.html
आन्दोलन विरोधीया छेँय् नेतातय् मुँज्या ,"Posted on Fri Oct 9, 2009  11:56 am NST","जनआन्दोलन ब्व-२ दबे यायेगु ज्याय् विशेष भूमिका दुम्ह धकाः कृष्णजंग रायमाझी आयोगं किटान यानातःम्ह पुलांम्ह मुख्य सचिव लोकमानसिंह कार्कीया छेँय् वनाः राजनीतिक पार्टीया शीर्षस्थ नेतातय्सं याःगु वार्ता जनताया दथुइ तसकं अलोकप्रिय जुयाच्वंगु दु। थःपिंसं न्ह्याकागु आन्दोलन दबे यायेत जिक्व कुतः याःम्ह मनूया छेँय् वनाः शीर्ष नेतातय्सं वार्ता याः वनेगु धाथें नं आपत्तिजनक खँ खः। खतुं माओवादीया लागिं ला जनआन्दोलन दबे याःम्ह लोकमानसिंह कार्की थजु वा जनयुद्ध दबे यायेत स्वःम्ह शेरबहादुर देउवा थजु, निम्हं उति हे ग्यं जुइमाः। अथे खःसां पुलांम्ह जुजुया छत्रछायाँय् दरवार हे बचे यायेत लगे जूम्ह मनूयात वहे आन्दोलन मार्फत शक्तिइ वःपिं पार्टीया नेतातय्सं पत्याः यानाः वयागु हे छेँय् वनाः वार्ता यायेगु धाथें नं बांलाःगु ज्या मखु। वास्तवय् नेतात स्यना वनीगु थथे हे यानाः खः। आः धार्मिक ज्याझ्वःया प्रसाद कायेत धकाः वनी, लिपा भ्वय् धकाः वनी, अनं लिपा उमिसं नेतातय्त म्वाः मदुगु स्यनाः पार्टी पार्टी दुने ल्वापु पिकया बी। पुलांम्ह जुजुं अझ नं मौका दत धाःसा शासन याः वये धइकथंया अभिव्यक्ति बीगु यानाच्वंगु दनि। थज्याःगु इलय् वहे पुलांम्ह जुजुं पक्षपोषण यानातःम्ह मनूया छेँय् जूगु नेतातय् वये-वनेयात जनतां मययेकीगु स्वाभाविक खः। नेतातय् थज्याःगु वये-वने ज्यां लोकमानसिंह थेंज्याःपिं कारवाही यायेमानिपिं मनूतय्त कारवाही याये थाकुइ। वास्तवय् थ्व छगू नं दण्डहिनताया मेगु छगू रुप खः। देशय् अपराध याइपिं अप्वइगु, कानुनी राज पलिस्था यायेत थाकुइगुया कारण थुपिं हे खः ।",http://www.nepalmandal.com/content/4288.html
रक्षा मन्त्रीया बेमौसमी राग ,"Posted on Fri Oct 9, 2009  6:50 pm NST","झिदँ ताःहाकःगु जनयुद्ध दिकाः नकतिनि शुरु जूगु शान्ति प्रक्रियायात गय् यानाः पूवंकेगु धकाः चिन्ता जुयाच्वंगु इलय् लाक्क रक्षा मन्त्री विद्या भण्डारीं तत्कालिन सरकार व माओवादी विद्रोही दथुइ जूगु वृहत् शान्ति सम्झौता हे पुनरावलोकन यायेमाःगु प्रस्ताव न्ह्यःने हयाः बेमौसमी राग शुरु यानादीगु दु। जुइधुंकूगु सम्झौता हे इलय् पूवंके फइ लाकि मफइ धकाः वहस जुयाच्वंगु इलय् वय्कलं उगु सम्झौताया पुनरावलोकन यायेमाःगु प्रस्ताव हयाः आः तक जूगु शान्ति प्रक्रियाया सम्पूर्ण ज्याखँयात हे ध्वस्त यायेत्यंगु खने दत। सरकारय् दुथ्याःगु फुक्क पार्टीया वरिष्ठ नेतात व विद्रोही नेतात समेत च्वनाः बल्लबल्ल तयार याःगु उगु सम्झौतायात आः वयाः छम्ह रक्षा मन्त्रीं हीकेमाल धकाः प्रस्ताव तयेगु छगू ला स्वयम्य् हे हास्यास्पद खँ खः। मेगु, थ्व प्रस्ताव कथं यदि धाथें शान्ति सम्झौताया पुनरावलोकन जुल धाःसा देशय् न्ह्यानाच्वंगु शान्ति प्रक्रिया गन थ्यनी व न्हूगु संविधान च्वयेगु ज्याया छु हविगत जुइ, थुकिया वय्कलं गबलें अनुमान याःगु दुला थें? बल्लबल्ल जूगु शान्ति सम्झौतायात पुनरावलोकन यायेगु धइगु बन्द जुयाच्वंगु 'पाण्डोराया बाकस' चायेके थें खः, गुगु चालेसातकि मेगु अनेक समस्यात पिहां वयाः मू खँ हे छखे लाः वनी । थौंया इलय् वयाः रक्षा मन्त्रीयात अज्याःगु प्रस्ताव सुनां तयेके बिल खः, व धाःसा सीके हे माःगु रहस्य जुया बिउगु दु। थ्व रक्षा मन्त्रालयं तयार जुया वःगु प्रस्ताव थें खने मदु। वास्तवय् देशय् न्ह्यानाच्वंगु शान्ति प्रक्रियायात अवरुद्ध यायेगु लागिं गज्याःगज्याःगु चाल जुयाच्वंगु दु धइगु खँ मन्त्री भण्डारीपाखें वःगु प्रस्तावं नं क्यनाच्वंगु दु ।",http://www.nepalmandal.com/content/4314.html
राष्ट्रपति ओबामायात नोवेल सिरपाः ,"Posted on Mon Oct 12, 2009  3:20 pm NST",अमेरिकी राष्ट्रपति बाराक ओबामायात थुगु दँया नोवेल शान्ति सिरपाः बीगु धकाः याःगु घोषणां विश्वयात चकित याना बिउगु दु। राष्ट्रपति जूगु हे नकतिनि गुला तिनि दुम्ह  भाजु ओबामां कुर्सीइ फ्यतुनाः आः तक छुं ज्या हे याये लाःगु मखुनि। अज्याःम्ह मनूयात छकलं नोवेल सिरपाः बीगु धकाः याःगु थ्व घोषणायात विज्ञतय्सं 'याकनं जूगु' ज्या धकाः टिप्पणी याःगु दु । थ्व वास्तवय् नोवेल कमिटीपाखें राष्ट्रपति ओबामां याःगु ज्यायात च्वछायेगु ल्याखं सिबें नं वय्कलं विश्व शान्तिया लागिं याये धकाः प्वंकादीगु प्रतिवद्धतायात पूवंकेत अभिप्रेरित यायेगु ल्याखं सिरपाः बिउगु खनेदु। नोवेल कमिटीं गबलें गबलें थज्याःगु ज्या नं याः। राष्ट्रपति ओबामां राष्ट्रपतिया कार्यभार लःल्हायेवं हे अरब विश्वलिसे ल्वानाः मखु मिले जुयाः न्ह्याः वनेगु धकाः घोषणा यानादीगु खः। लिसें वय्कलं अमेरिकां दुश्मन धकाः तायेकातःगु देय्त इरान व उ. कोरिया लिसे नं मिले जुयाः न्ह्याः वनेगु नीति दयेकादीगु खः। थ्वहे झ्वलय् वय्कलं उकुन्हु राष्ट्र संघया महासभाय् न्ववासें परमाणु ल्वाभः दयेके मते धकाः मेपिं देय्त जक धायेगु मखु कि परमाणु ल्वाभः दुपिं देतय्सं नं उकिया भण्डार क्वपाला यंकेगुपाखे पलाः न्ह्याकेमाल धकाः आह्वान यानादीगु खः। वय्कःया थ्व बिचाः धाथें नं विश्वय् शान्ति कायम यायेत मजिमगाः। वय्कलं थ्व गुगु घोषणा यानादिल उकियात थःगु कार्यकालय् धाथें व्यवहारय् नं यानाः क्यनेत प्रेरणा वयेमा धकाः हे थ्व सिरपाःया घोषणा जूगु खयेफु। थुकिं राष्ट्रपति ओबामायात थम्हं यानागु घोषणा इमान्दारीपूर्वक लागू यायेत नैतिक दवाव नं लाइगु निश्चित दु  ।,http://www.nepalmandal.com/content/4346.html
चीनलिसे माओवादीया स्वापू ,"Posted on Mon Oct 12, 2009  9:28 pm NST",देशय् माओवादीया सरकार वयेसातकि चीनया गतिविधि अप्वया वल धकाः तायेका हःगु खःसा मेगु जःलाखःला देय् भारतं ला आपत्ति क्यनेगु ज्या तकं याना हःगु खः । तत्कालिन प्रधानमन्त्री प्रचण्ड भारत सिबें न्ह्यः चीनया भ्रमणय् वनेवं भारतया आक्रोश झन् हे अप्वःगु खः। प्रचण्डं अबलय् प्रधानमन्त्रीया रुपय् भारतया औपचारिक भ्रमण ला यानादिल तर चीनया औपचारिक भ्रमण धाःसा याये मखं। सम्भवतः अबलय् यायेमखंगु ज्या पूवंकेगु लागिं आः प्रधानमन्त्री मखुसां नं चीनया भ्रमण शुरु यानादीगु दु। नेपालय् सत्ताय् च्वनाः नं भारत सिबें चीनपाखे अप्वः 'टिल्ट' जूगु शक्ति जुजु धुंकाः सम्भवतः माओवादी हे जुइमाः। माओवादीया जनयुद्ध कालय् हे आपालं चिनियाँ अधिकारीतय्सं नेपाः भ्रमण यानाः माओवादी नेतातय्त गोप्य रुपं नापलाःगु खःसा माओवादी सरकारय् वयेधुंकाः ला झण्डै नेपाः-चीन शान्ति मैत्री सम्बन्धी न्हूगु सन्धि हे जुइत्यंगु खः। गुलिस्यां थुकियात माओवादीं म्हितेत स्वःगु 'चाइना कार्ड' धकाः नं व्याख्या यातसा गुलिस्यां जुजु विरुद्ध भारतयात प्रयोग यायेधुंकाः आः भारत विरुद्ध चीनयात प्रयोग याःगु धकाः नं विश्लेषण याना हल। अप्वःसिया धापू धाःसा नेपालय् एकछत्र कायम जुयाच्वंगु भारतीय दबदबायात क्वपालेत प्रचण्डं ल्ह्वंगु पलाः खः थ्व। थौंया विश्वं भारत व चीन निगुलिं देय्यात भविष्यया शक्ति राष्ट्र कथं खंकाच्वंगु दु। थज्याःगु निगू देय्या दथुइ च्वंगु नेपालं थ्व इलय् अतिकं संवेदनशील जुयाः थःगु परराष्ट्र नीति न्ह्याकेमाःगु आवश्यकता दु। चीनलिसे सतीपिं व भारतलिसे सतीपिं धयातःगु पार्टीत छथाय् च्वनाः संयुक्त नीति निर्माण यायेमाःगु खनेदु ।,http://www.nepalmandal.com/content/4369.html
गैर आवासीय नेपाःमितय् सम्मेलन ,"Posted on Wed Oct 14, 2009  7:04 pm NST","विश्वया थीथी देशय् च्वनाच्वंपिं नेपाःमितय्गु प्यक्वःगु अन्तर्राष्ट्रिय सम्मेलन म्हिगःनिसें नेपालय् शुरु जुल। 'नेपाःमिया लागिं नेपाःमि' धइगु नारा बियाः न्ह्याःगु थ्व सम्मेलनपाखें देय्या लागिं छुं भिंगु ज्या जुइ धइगु आशा थ्व इलय् सकस्यां यानाच्वंगु दु । थ्व स्वयां न्ह्यः जूगु स्वंगू तकया सम्मेलनपाखें थ्व संस्थां नेपालय् गुगु कथंया ज्या याये धकाः ग्वसाः दयेकूगु खः, व आः तक पूवंगु मदुनि। थ्वं खास यानाः नेपालय् तःधंगु मात्राय् लगानी यायेगु मू ग्वसाः दयेकूगु खःसां आः तक करिब झिगू अर्ब ति जक लगानी यायेधुंकूगु दु। गैर आवासीय नेपाली संघया क्षमता कथं थ्व तसकं म्हो खः। खतुं थौं नेपालय् गुगु कथंया राजनीतिक मौहाल दु अन गैर आवासीय नेपाःमितय्सं मग्यासे लगानी यायेगु वातावरण नं मदु। नेपाःया सुं नं सरकारं लगानी सुरक्षित याना बी धकाः बीगु आश्वासनयात पत्याः यायेगु थाय् नं मदुनि। खास यानाः दछिया दुने हे सरकारत हिला हिलाच्वनीगु कारणं यानाः। विश्वया आपालं देशय् नेपाःमितय्सं उद्योग, व्यापार व्यवसायय् ततःधंगु उपलब्धी चूलाकाच्वंगु सफलताया बाखंत झीसं न्यनाच्वना। यदि उमिसं अन चूलाकूगु सफलतायात थन लागू जक खःसां नं झीसं लगानीया लागिं विदेशीतय् ख्वाः स्वयाच्वने माःगु बाध्यता यक्व हद तक ज्यनी। थुखेपाखे सरकारं कुतः याये हे माः। तर एनआरएनतय्सं नं न्ह्याबलें नेपाः, नेपाःमि व नेपाली सरकारया आलोचना यानाः जिम्मेवारीं लिचिलेगु ज्या जक यानाच्वनेगु नं पाय्छि धाःसा मखु। थःगु ढंगं यायेफुगु ज्या न्ह्याकां तुं वनेगु कुतः नं जुइमाः। न्ह्यागुसां एनआरएन नेपाःया छगू भलसाया अंग जुइधुंकूगु दु ।",http://www.nepalmandal.com/content/4417.html
संविधान च्वज्याया पंगः बारे सहलह ,"Posted on Fri Oct 16, 2009  2:59 pm NST","संविधानसभाया थीथी समितिइ पिहां वयाच्वंगु थीथी विवादं यानाः संविधान च्वयेगु ज्या न्ह्यःने वने मफयाच्वंगु विषययात कयाः तःधंगु राजनीतिक दलया नेतातय् दथुइ नकतिनि बैठक च्वंगु दु। सम्भवतः संविधान च्वयेगु ज्याय् वयाच्वंगु पंगःयात कयाः दलया नेतातय् दथुइ बैठक च्वंगु थ्वहे न्हापांखुसी जुइमाः। अझ संविधान निर्माण बारे जक खँ ल्हायेगु धकाः तःधंगु दलया शीर्ष नेतातय् दथुइ ला छक्वः हे बैठक मच्वंनि । राजनीतिक पार्टीतय् ध्यान थ्व इलय् संविधान निर्माणपाखे वनाच्वंगु मदु। उपिं अझ हे नं सत्ता समीकरण व राजनीतिक कचवनय् हे व्यस्त तिनि। थुकिं यानाः संविधानसभाया थीथी विषयगत समितिइ संविधानया बुँदायात कयाः क्वय्यापिं सभासद्तय् दथुइ जक वहस जुयाच्वंगु दु। थ्व सभासद्तय्सं थःगु पार्टीया लाइन मवयेकं अन छुं निर्णय बी फुगु अवस्था मदु, अले बी फइ नं मखु। तर पार्टीतय्सं धाःसा उमित अज्याःगु खँय् थःपिनि लाइन बीगु ज्या याये हे खनाच्वंगु मदु। थुकिं यानाः सम्पूर्ण संविधान च्वयेगु ज्या हे आः छगू कथं थाति थें जुयाच्वंगु दु। सभामुख सुभाष नेम्बाङं थाय्थासय् न्ववानाः जक मखु नेतातय् छेँय् छेँय् हे वनाः संविधान च्वयेगु ज्यापाखे ध्यान बिया बी माल धकाः इनाप यानाच्वंगु दु। तर वय्कःया आग्रह सुनां नं न्यनाच्वंगु दु। संविधान च्वयेगु जक मखु आः ला सदन चले याये मफुगु कारणं यानाः देशय् न्हियान्हिथं यायेमाःगु ज्या तक नं याये फइगु अवस्था जुयाच्वंगु मदु। थज्याःगु इलय् संविधान च्वयेगु ज्याय् वयाच्वंगु पंगःयात कयाः नेतातय्सं याःगु सहलह धाथें नं सकारात्मक खः। थुकियात अझ न्ह्यःने न्ह्याका यंकेमाः ।",http://www.nepalmandal.com/content/4452.html
अयोग्य धाःपिं छापामारतय् भविष्य ,"Posted on Tue Oct 13, 2009  6:23 pm NST","देय्या थीथी शिविरय् च्वनाच्वंपिं माओवादी छापामारत मध्ये अयोग्य धकाः अलग्ग तःपिं छापामारतय्त आः शिविरं चीकाः मेथाय् तयेगु प्रक्रिया शुरु जूगु दु। माओवादीलिसे हे सल्लाह यानाः सरकार व राष्ट्र संघीय मिशन अनमिनं अयोग्य धकाः छुटे याःपिं छापामारतय्त मेथाय् तयेयंकेगु ज्या याःगु खः। तर सरकारं यायेत्यंगु थ्व ज्यापाखें अयोग्य ठहर जूपिं छापामार व उमि पासापिं धाःसा सन्तुष्ट जुयाच्वंगु दु। आः नं अनमिनया प्रतिनिधितय्सं अलग्ग तये न्ह्यः उपिंलिसे सहलह व संवादया ज्या न्ह्याकाच्वंगु दनि । माओवादी जनयुद्धया इलय् ताः ई तक बन्दुक ज्वनाः सैनिक तालिम कायेधुंकूपिं जक मखु तःक्वःमछि युद्धय् तकं ल्वायेधुंकूपिं जूगुलिं मानसिक रुपं थुमित सेना जुइत अयोग्य धायेगु अवस्था मदु। थुपिं गुलिं उमेर मगाःगुलिं (आः ला गुलिसियां गाये नं धुंकूगु दयेमाः), गुलिं शारीरिक बनौट मिले मजूगुलिं जक सेना जुइत लायक मजूपिं खः। अथे खःसां थुपिं पूर्ण रुपं सेनाया तालिम कायेधुंकूपिं व युद्धय् नं सरिक जुइधुंकूगु कारणं थुमिके नेपाल सेनाया जवानतय्के स्वयां नं अप्वः सैन्य अभ्यास दु। छुं जुयाः थुपिं कन्हय् अलपत्र जुइगु अवस्था थ्यन धाःसा थुमिसं न्हापा छापामार जुयागु इलय् गुगु सीप व कला सयेकातःगु खः वहे कलायात छ्यलाः म्वायेगु पलाः न्ह्याकेफु गुगु देश व समाजया लागिं अतिकं घातक जुइगु निश्चित दु। उकिसनं थौंकन्हय् माओवादीपाखें हे छुटे जुया वंपिं आपालं पुचःतय्सं हानं सशस्त्र संघर्ष न्ह्याका हयाच्वंगु दु। थन अयोग्य धाःपिं छापामारत अन वनाः सक्रिय जुइगु नं उतिकं हे सम्भावना दु। उकिं सरकार व स्वयम् माओवादीं नं थ्व पक्षयात गम्भीर जुयाः बिचाः यायेमाः  ।",http://www.nepalmandal.com/content/4405.html
अबु-म्ह्याय् जानाः ब्वलंकूगु कचवं ,"Posted on Fri Oct 16, 2009  8:39 pm NST","नेकां सभापति गिरिजाप्रसाद कोइरालां तप्यंक आदेश बियाः थः म्ह्याय् सुजाता कोइरालायात उपप्रधानमन्त्री दयेके बिउगु घटनां यानाः कांग्रेस दुने तःधंगु ल्वापु पिथंगु दु। बिचाः व मूल्य मान्यतायात कयाः जुयाच्वंगु थ्व ल्वापु म्हीग झण्डै ल्हाः हे तयेमालीगु स्तर तक कुहां वन। यदि थ्व ल्वापु तच्वया हे वन धाःसा कन्हय् थुकिं छु मोड काइ धाये फुगु अवस्था मदु । खतुं कांग्रेस गबलें नं निश्चित विधान, नियम वा पद्धतिइ च्वनाः न्ह्यानाच्वंगु पार्टी मखु। प्रतिबन्धित काल व वयां लिपा नं तत्कालिन त्रिमूर्तिया मौखिक विधानं थ्व पार्टी सञ्चालित जुइगु खः। आः त्रिमूर्तिया निम्ह वरिष्ठ नेतात मदयेधुंकूसां नं थुकिया मौखिक विधान धाःसा लागू हे जुयाच्वंगु दनि। वहे कारणं पार्टी सभापति गिरिजाप्रसाद कोइरालां सुयाकें मन्यँसे थः म्ह्याय्यात उपप्रधानमन्त्री दयेके बिउगु खः । तर सभापति कोइरालां थ्व ज्या यायेगु झ्वलय् थःगु हे पार्टी दुने नं फय् मेकथं सनेधुंकूगु खँयात धाःसा वाःचायेकूगु खने मंत। छगू ला पार्टीइ न्हूपिं नेतातय् उदय जुजुं वयाच्वंगु दु। मेगु, वय्कःया थहां वनाच्वंगु उमेर व कुहां वनाच्वंगु स्वास्थ्यं नं भविष्यय् पार्टीया नेतृत्व कब्जा यायेगु धेंधेंबल्लाःयात मचायेक उर्जा बियाच्वंगु दु। थज्याःगु इलय् वय्कलं थः म्ह्याय्या लागिं गुगु ज्या यानादिल, थुकिं पार्टी दुने कलह पिकाइगु स्वाभाविक खः । न्ह्यागुसां थ्व प्रकरणं पार्टी दुने थः धुंकाः थःगु दं सुयात बियाथके धकाः चिन्तित जुयाच्वंम्ह सभापति कोइरालां अन्ततः थःहे म्ह्याय् थःया उत्तराधिकारी खः धकाः अप्रत्यक्ष रुपं घोषणा यानादीगु धाःसा पुष्टि जूगु दु ।",http://www.nepalmandal.com/content/4460.html
चर्चय् जूगु तःधंगु दुर्घटना ,"Posted on Thu Oct 1, 2009  6:25 pm NST","धरानया छगू चर्चय् दुर्घटना जुयाः नीन्याम्ह मनू सीगु दुःखद् समाचार वःगु दु। मोहनिया इलय् सकस्यां न्ह्यइपुकाच्वंबलय् इसाई धर्मया छगू सम्मेलन जुयाच्वंथाय् टहरा दुना वयाः उगु घटना जूगु जुयाच्वन। गुकिं यानाः चान्हय् द्यनाच्वंपिं नीन्याम्हमछि मनूत सीत। उकी लानाः प्यम्ह नाबालक मस्त नं सीगु जुयाच्वन । थनिं न्यादँ न्ह्यः थथे हे मोहनिया इलय् हे ताप्लेजुङया घुंसा धाःगु थासय् हे हेलिकप्टर दुर्घटना जुयाः देय्या तसकं नांजाःपिं संरक्षणविद्पिं लगायत २४ म्ह मनूत सीगु खः। आः नं मोहनिया इलय् हे थज्याःगु दुर्घटनाया समाचार न्यनेमालाः सकलें नेपाःमितय् नुगः काइँया मिना वःगु दु। घटना जूथाय् कमजोर प्रकृतिया अस्थायी टहरा दनातःगु व अन क्षमता स्वयां अप्वः मनूत च्वंगु कारणं हे दुना वःगु प्रारम्भिक रिपोर्ट वःगु दु। क्षमता स्वयां अप्वः मनू तःगु ला ग्वसाः खलःया हे लापर्वाही खः। लिसें अस्थायी टहरा दयेकूबलय् नं छुं कमजोरी जूगु दु ला व नं सीकेमाःगु आवश्यकता दु। दुर्घटनाय् लानाः सीपिं व घाःपाः जूपिं सकलें छगू धार्मिक ज्याय् वयाच्वंपिं खः। वय्कःपिं संसारया हे कल्याण जुइमा धइगु कामना सहित अन वयाच्वंगु खः, तर विडम्बना उपिं हे अनाहक मृत्युया शिकार जुइ माल। मदुपिं मनूतय् छेँजः व घाःपाः जूपिंत ग्वसाः खलः व राज्यपाखें नं फुगु ग्वाहालि यायेमाःगु आवश्यकता दु। लिसें घटनाया छानबिन यानाः लिपा लिपा थज्याःगु घटना मजुइकेगु उपाय बारे पलाः छीमाःगु आवश्यकता दु। थ्व दुःखद घटनां मुक्कं देय्यात हे स्तब्ध याना बिउगु दु ।",http://www.nepalmandal.com/content/4157.html
सहमतिया सतिक राजनीतिक दलत ,"Posted on Fri Oct 2, 2009  5:33 pm NST","राजनीतिक गतिरोध चीकेगु लागिं स्वंगू राजनीतिक पार्टीतय्सं न्ह्याकाच्वंगु संवाद अन्ततः सहमतिया सतिक थ्यंगु बांलाःगु समाचार वःगु दु। थ्व राजनीतिक गतिरोधया मुख्य घटक जुयाच्वंगु एनेकपा (माओवादीं) थःपिं जिक्व क्वमालि जुयाः सहमतिया लुखा चायेकेगु धाःगु कारणं समस्या याकनं ज्यनीगु खः लाकि धइगु आशाया जः खने दयावःगु खः। म्हीग माओवादीया अध्यक्ष प्रचण्डं आकाझाकां धइथें राष्ट्रपति डा. रामवरण यादवयात नापलासांनिसें राजनीतिइ हिउपाःया थ्व मोड वयेत्यंगु अनुमान थन यानाहःगु दु। खतुं राष्ट्रपति व प्रचण्ड दथुइ जूगु संवादया विवरण आः तक पिहां मवःनि, अथे खःसां उगु संवादं सहमतियात धाथें सतिका बिउगु खःसा उकियात च्वछाये हे माः । माओवादीं छुं ई न्ह्यः तक राष्ट्रपति यादवं राजीनामा हे बीमाः, प्रधानसेनापति प्रकरणय् वय्कलं ल्ह्वनादीगु पलाः गलत खः धकाः घोषणा हे जुइमाः धकाः माग यानाच्वंगु माओवादीं आः वयाः धाःसा संविधान हे संशोधन यानाः जूसां  सेरेमोनियल राष्ट्रपतिया ज्या व अधिकार स्पष्ट यायेगु ज्या जुल धाःसां नं थःपिं सन्तुष्ट जुइ धयाहःगु दु। थथे यायेबलय् वर्तमान राष्ट्रपतिं राजीनामा बीमाःगु अवस्था जुइ मखु तर माओवादीं धयाच्वंगु नागरिक सर्वोच्चता स्थापना यायेगु ज्या धाःसा जुइ। जुजुयात चीकाः नागरिकं शासन यायेगु धकाः हःगु न्हूगु व्यवस्थाय् नागरिकया हे सर्वोच्चता कायम यायेगु ज्यायात मेपिं राजनीतिक दलतय्सं अस्वीकार याना च्वनेमाःगु आवश्यकता मदु। संविधान दयेकीपिं नागरिक खः उकिं नागरिकया सर्वोच्चतायात संविधानं पनातल धइगु तर्क पाय्छि मखु  ।",http://www.nepalmandal.com/content/4175.html
पुजारी नियुक्तिइ तकं भारतया हस्तक्षेप ,"Posted on Mon Sep 7, 2009  3:31 pm NST","नेपाःया धार्मिक ख्यलय् नं भारतया राजनीतिक हस्तक्षेप अप्वया वःगु दु। पशुपतिइ पुजारी नियुक्त यायेगु सवालय् जूगु विवादय् भारतया विदेशमन्त्रीं समेत थःगु बिचाः प्वंकुसें अन भारतीय पुजारी हे नियुक्त यायेमाः धकाः दवाव बियाहःगु दु। थुखे नेपालय् भारतीय राजदूत थः हे सक्रिय जुयाः भारतीय पुजारीतय् सुरक्षा जुइ माल धकाः सरकारया गःतां ज्वनाच्वंगु दु । नेपाःया गुगुं नं देगलय् गनयाम्ह पुजारी नियुक्त यायेगु धइगु नेपाःया आन्तरिक मामिला खः। पशुपतिइ भारतीय पुजारी हे नियुक्त यायेमाः धइगु जरुरी मदु। यदि इतिहास हे पुइकाः स्वयेगु खःसा अन भारतीय पुजारी वये स्वयां नं न्ह्यः नेवाः ब्रम्हूतय्सं पुजारी जुयाः ज्या यानाच्वंगु खः। उकिं नेपाःया गुगुं नं देगलय् भारतीय पुजारी नियुक्त या धकाः दवाव बीगु छुं हे अधिकार भारतयाके मदु। थ्व नेपाःया आन्तरिम मामिलाय् समेत याःगु हस्तक्षेप खः। छम्ह पुजारी नियुक्त यायेगु सवालय् समेत भारतं थुलि दवाव बिउगु व उकियात नेपाःया शासकतय्सं छ्यं क्वछुकाः स्वीकार याःगु स्वयेबलय् आः नेपाःयात विश्वया छगू सार्वभौमसत्ता सम्पन्न मुलुक धायेत नं झी मछालेमाःगु स्थिति वःगु दु। गन तक भारतया नं थीथी देगलय् नेपाली पुजारीत दु धइगु खँ दु, उमित छु यायेगु धइगु भारतया थःगु मामिला खः। उमिगु हवाला बियाः नेपालय् ल्हाः तः वये दइ मखु। पशुपतिइ गबलय् तक भारतीय पुजारी दयाच्वनी अबलय् तक भारतया हस्तक्षेप नं कायम हे जुयाच्वनी, उकिं भारतीय पुजारी चीकेगु झन् हे हथाय् जूगु दु ।",http://www.nepalmandal.com/content/3745.html
विकास क्रमय् चीनया खुइदँ ,"Posted on Mon Oct 5, 2009  6:46 pm NST","चीनय् कम्युनिष्ट पार्टीं सत्ता कब्जा याःगु ६० दँ क्यंगु लसतायात थुगुसी जिक्व तःजिक न्यायेकल। चीनं थुगुसी न्यायेकूगु थ्व खुइदँ बुन्हि थःगु देशया जनतायात क्यनेगु सिबें नं विश्वयात क्यनेगुपाखे उन्मुख जुयाच्वंगु विश्लेषण चीनयात म्हसिउपिं विज्ञतय्सं यानाच्वंगु दु। वास्तवय् थुगुसी चीनया उद्देश्य अथे हे नं खः। चीनं वंगु खुइदँया दुने विकास याःगु सम्पूर्ण उपलब्धी खास यानाः सामरिक शक्तियात वंगु खुइदँ समारोहय् क्यनेगु ज्या यात। चीनया उगु प्रदर्शनपाखें विश्व थ्व धायेत बाध्य जुल कि वंगु खुइदँ चीनया लागिं धाथें नं उपलब्धीपूर्ण जूगु दु। अथे खःसां उमिसं थथे नं धायेगु मत्वःतूनि कि चीनं याःगु थ्व विकास कम्युनिष्ट सिद्धान्तं हःगु विकास धाःसा मखु। छाय्धाःसां चीनं कम्युनिष्ट बिचाःयात त्वःतूगु यक्व दयेधुंकल, अय् जूगुलिं चीनया थ्व विकासयात कम्युनिष्ट बिचारं हःगु विकास धाये मजिउ। गन गन चीनया बांमलाःगु खँ वइ अन अन वयात कम्युनिष्ट देश धायेगु, गन गन बांलाःगु खँ वइ अन अन चीन कम्युनिष्ट सिद्धान्तं लिचिलेधुंकल धायेगु निखें त्यःगु खँ ल्हाइपिनि धापू खः थ्व। खतुं मुलुक विकास यायेगु खःसा बिचाः जक बांलानां मगाः। उकिया लागिं नेतातय्के इमान्दारीपूर्ण प्रतिवद्धता व जनतायाके जाँगर नं दयेकेमाः। थ्वहे प्रतिवद्धता व जाँगरया कारणं हे विश्वय् कम्युनिष्ट खःपिं व मखुपिं देशतय्सं विकास याःगु यक्व उदाहरण दु। चीनं विकास याःगुया लिउने नं थ्व कारणया अप्वः ल्हाः दयेमाः। यदि नेतात खराब व जनता अल्छि जुल धाःसा न्ह्यागु हे सिद्धान्तं नं देश विकास याये फइ मखु।  विकासया सन्दर्भय् थ्व पक्षयात दकलय् ध्यान बीमाः ।",http://www.nepalmandal.com/content/4220.html
अहिंसा दिवसय् माओवादी अध्यक्ष ,"Posted on Sun Oct 4, 2009  6:01 pm NST",नेपालय् नं न्यायेकूगु अहिंसा दिवसय् माओवादीया अध्यक्ष प्रचण्डं नं पाहांया रुपय् ब्वति काःगु घटनां माओवादी आः देय्या मूलधार धाःगुली धाथें हे लिहां वःगु खः लाकि धइगु संकेत बिउगु दु। माओवादीं देशय् झिदँ तक हिंसात्मक विद्रोह यानाः हानं शान्तिपूर्ण राजनीतिइ दुहां वःगु पार्टी खः। उकिं माओवादीयात मूलतः छगू हिंसाय् विश्वास याइगु पार्टीया हे रुपय् काइगु खः। तर माओवादी हिंसायात त्वःताः हानं शान्तिपूर्ण राजनीतिइ वःगु जक मखु व हे शान्तिपूर्ण लँपु जुयाः सत्ता तकं कब्जा यायेत सक्षम जूगु पार्टी खः। उकिं माओवादीया राजनीतियात छगू कथं हिंसा व अहिंसाया फ्युजन धकाः धाःसां जिउ । तर माओवादी अहिंसाया लँपुइ वल धकाः छक्वलं लय्तायेगु ई धाःसा शायद अझं मवःनि। छाय्धाःसां माओवादी अहिंसाया लँपुइ वःगुयात अझ नं मययेकीगु पार्टीत देशय् दनि। माओवादी अहिंसाया लँपुइ वःगुलिं थःपिनि राजनीति स्यन धकाः तायेकीपिं पार्टीत झीथाय् दनि। अय् जुयाः उमिसं हानं गय् यानाः जिउ माओवादीयात हानं जंगलपाखे हे छ्वये दःसा जिउ धकाः बिचाः यानाच्वंगु दनि । अज्याःपिंपाखें माओवादी नं उत्तेजित जुयाः जनतायात हानं बन्दूक हे ज्वंकेमाः धकाः न्ववाकेगु यानाच्वंगु दनि। जनता हानं जंगलय् दुहां वनेमाःगु अवस्था मवयेमा धकाः माओवादीं नागरिक सर्वोच्चताया खँ पित हयाच्वंगु दुसा मेमेगु पार्टीं धाःसा नागरिक सर्वोच्चतायात वेवास्ता यानाः नेतातय् सर्वोच्चता कायम यायेत स्वयाच्वंगु दु। देशय् तःधंगु बलिदान लिपा थौंया अवस्था वयाच्वंगु खः। यदि थ्व इलय् नं राज्यं जनतां यानाच्वंगु इच्छा पूवंकेगु ज्या मयात धाःसा हानं नं जनतां ल्वाभः मज्वनी धाये फइ मखु। आःया पालय् आदिवासी जनजातितय्सं ल्वाभः ज्वनीगु संकेत पिहां वयाच्वंगु दु। उकिं जनतायात हिंसाया लँपुइ यंकेगु लाकि अहिंसाया लँपुइ यंकेगु धइगु खँ जनतां स्वयां नं देशया राजनीतिं क्वःछीगु खँ खः ।,http://www.nepalmandal.com/content/4189.html
स्यना वनाच्वंगु कांग्रेस-एमाले स्वापू ,"Posted on Tue Sep 8, 2009  3:10 pm NST","सरकारया नेतृत्व यानाच्वंगु पार्टी नेकपा (एमाले) व उकियात साथ बियाच्वंगु प्रमुख दलया सभापति गिरिजा प्रसाद कोइरालाया स्वापू तसकं हे बांमलाये धुंकूगु जुयाच्वन। उकिया दकलय् खायूगु दसु म्हिगः खने दत जब प्रधानमन्त्री माधव नेपाल भाजु कोइराला नापलाये धकाः वय्कःया छेँय् वनं नं वय्कलं नापलाये मखु धकाः अथें लित छ्वया हल। छम्ह प्रधानमन्त्रीया निंतिं थ्व ति तःधंगु अपमान मेगु छु जुइ ? थुकिया लिउने कोइरालां थः म्ह्याय् सुजातायात उप्रधानमन्त्री दयेकि धकाः बिउगु आदेशयात प्रम नेपालं पालना मयाःगु हे दकलय् प्रमुख कारण खः। सुजातायात उपप्रम दयेके लाकि मदयेके धकाः प्रमं कोइरालायाके न्यनेगु पलेसा कांग्रेसया मेपिं नेतातलिसे सल्लाह याना जूगुयात कोइरालां सहः मयाःगु जुइफु। कांग्रेस धइम्ह हे कोइराला खः। माधव नेपालं थ्व खँ ल्वःमंकूगु खने दत। उकिसनं माधव नेपालयात प्रधानमन्त्री दयेकाम्ह हे थः खः धइगु दम्भ ला कोइरालायाके दुगु हे जुयाच्वन। उकिं प्रधानमन्त्रीं हाछिकाः जक तयेगु खःसां नं थःके न्यनेमाः धइगु मान्यता वय्कलं लहिना तःगु दु। थुपिं हे कारणं यानाः कोइराला माधव खनाः तम्वयाच्वंगु खः। थ्व नितान्त व्यक्तिगत कारण खः। मखुसा कोइरालां बजाःभाः नियन्त्रण मजूगु खँय्, संविधान च्वयेगु ज्याय् गति मकाःगु खँय् वा जनतायात राहत मबिउगु खँय् प्रमयात सचेत व सतर्क यायेमाःगु खः। अज्याःगु छुं नं मयाः। व्यक्तिगत स्वार्थया कारणं स्यनावंगु सत्तारुढ दलतय् थ्व स्वापुतिं गठबन्धन छ्वासुया वनीगु निश्चित हे खः ।",http://www.nepalmandal.com/content/3777.html
महाशक्ति चीनपाखें फक्व लबः काये ,"Posted on Wed Sep 9, 2009  4:33 pm NST","भारतया 'सफल' भ्रमण लिपा नेपाःया मेगु जःलाखःला देय् चीनलिसे स्वापू बांलाकेगु ताः तयाः परराष्ट्र मन्त्री सुजाता कोइराला उखे झाःगु दु। नेपालय् न्ह्याम्ह हे सरकार वःसां दकलय् न्हापां भारतया भ्रमण यायेगु व वयां लिपा नं यदि सत्ता टिके जुयाच्वन चीन छक्वः नं वना वयेगु परम्परा दु। प्रधानमन्त्री माधव नेपालं पूवंकादीत्यंगु थ्वहे परम्पराया लागिं माःगु तयारी यायेत परराष्ट्र मन्त्री चीन झाःगु खः। वंगु छुं दँ न्ह्यवंनिसें चीनं नं नेपाः मामिलायात सतिक च्वनाः स्वयेगु याना हःगु दु। थुकिया कारण नेपालय् अनावश्यक रुपं अप्वयावःगु अमेरिका व भारतया अभिरुची खः। भारत सिबें नं अमेरिकां नेपालय् क्यना हःगु अतिरिक्त रुचीं चीनयात सतर्क याना बिउगु खने दु। अले नेपाः मामिलाय् चीन सतर्क जुल धकाः भारत व अमेरिका हानं अप्वः सतर्क जूगु थौंया अवस्था खः। उकिं थौं नेपाः चीन, भारत व अमेरिका स्वंगुलिं देय्या शंकाया घेराय् लानाच्वंगु दु। थज्याःगु अवस्थाय् नेपाःया परराष्ट्र मन्त्रीं यानादीत्यंगु चीन भ्रमण महत्वपूर्ण जुइगु खँय् शंका मदु । उकिसनं थौं विश्व मानचित्रय् चीन छगू न्हूगु महाशक्तिया रुपय् उदय जुयाच्वंगु देय् खः। थज्याःगु देय्या जःलाखःला जुयां नं नेपालं चीनपाखें छुं हे लबः मकायेगु खःसा थ्व नेपाःया तःधंगु दुर्भाग्य जुइ। नेपाःया सत्ता व राजनीतिक पार्टीतय्सं चीनपाखें फक्व लबः कायेगु कुटनीति सिर्जना याये फयेकेमाःगु दु। सुजाता कोइराला यदि थ्व ज्याय् ताःलाःसा वय्कःया चीन भ्रमणयात सफल धायेमाली ।",http://www.nepalmandal.com/content/3788.html
आत्मनिर्णयया अधिकार बारे ,"Posted on Thu Sep 10, 2009  3:34 pm NST","संविधान च्वयेगु ज्याय् आः हानं छगू न्हूगु समस्या पिहां वःगु दु, आत्म निर्णयया अधिकार सम्बन्धी खँय्। संघीय व्यवस्थाय् निर्माण जुइगु प्रदेशतय्त आत्म निर्णयया अधिकार बीगु लाकि मबीगु धइगु खँय् राजनीतिक दलतय् दथुइ विवाद पिहां वःगु दु। खतुं आत्मनिर्णयया अधिकारयात थीथी थासय् थीथी हे कथं परिभाषा बियातःगु खनेदु। नेपाःया सन्दर्भय् केन्द्रपाखें राज्यत छुटे जुया वनेगु अधिकारया रुपय् थुकिया व्याख्या जुयाच्वंगु दु। केन्द्रपाखें राज्यत छुटे जुयाः वने दु धइगु अधिकार बिल धाःसा धमाधम राज्यत छुटे जुया वनी व देश विखण्डन जुइ धइगु चिउताः थुकिया विरोधीतय्सं प्वंकेगु यानाच्वंगु दु। वास्तवय् चिउताः नाजायज मखु। तर आत्मनिर्णयया अधिकार धइगु देश विखण्डन यायेत मखु देशयात अझ क्वातुकेत प्रतिपादन यानातःगु सिद्धान्त खः, थ्व खँयात धाःसा सुना नं ल्वमंके मजिउ। थुकिं हरेक प्रदेशतय्त थःपिं स्वतन्त्र खः धइगु अनुभूति बियाः ज्या यायेत उत्साह बी। आत्मनिर्णयया अधिकार दत धायेवं प्रान्तत छुटे जुया वनी मखु। अले आत्मनिर्णयया अधिकार मदु धायेवं हानं न्ह्यागु हे अवस्थाय् नं प्रान्तत केन्द्रय् प्यपुनाच्वनी नं मखु। यदि केन्द्रपाखें प्रान्तयात पक्षपात यात, दमन यात धाःसा आत्मनिर्णयया अधिकार मदुसां नं प्रान्तं विद्रोह यानाः छुटे जुया वनेत स्वइ। अधिकारया खँ मात्र लिखतय् सीमित जुइ मखु। थ्व ला उगु प्रान्तयात भविष्यय् वनाः केन्द्रं गज्याःगु व्यवहार याइ धइगु खँय् निर्भर जुइ। उकिं आत्मनिर्णयया खँ उलि कपाः स्याका च्वनेमाःगु विषय मखु ।",http://www.nepalmandal.com/content/3818.html
प्रधानमन्त्रीं बचे याःगु ज्यान ,"Posted on Fri Sep 11, 2009  4:00 pm NST",नकतिनि रुकुमया छम्ह प्वाथय् दुम्ह मिसायात प्रधानमन्त्री माधव नेपाल थः हे च्वनावंगु हेलिकप्टरं उद्धार यानाः येँय् हसें बचे याःगु समाचार सञ्चार माध्यमय् बय्बय् जूगु दु। थ्व घटनां प्रम नेपालया जनता प्रतिया जिम्मेवारीवोधयात स्पष्ट हे उला बिउगु दुसा थुकिया निंतिं वय्कःयात सकस्यां सुभाय् बीगु नं स्वाभाविक खः । तर थुकिया नापनापं थ्वहे घटनां नेपाःया दुर्गम लागाय् च्वनाच्वंपिं गरीब नेपाली जनता गय् यानाः म्वानाच्वन व उमिगु जीवनयात राज्यं गुलि मू बियाच्वन धइगु यथार्थ नं छ्याताहां जूगु दु। प्वाथय् सीम्ह मचा घानाः म्वानाच्वंम्ह मिसाया पीडा व जीवनया पल पलयात झीसं महसुस यायेफु। तर वयात बचे यायेगु छुं नं कथंया जिम्मेवारी व संयन्त्र राज्ययाके मदु। स्वयम् प्रधानमन्त्रीं हे आदेश बियाः तिनि थ्व ज्या सम्भव जुल। नेपाःया हरेक कुनाय् न्हिंन्हिं धइथें जुइगु थज्याःगु घटनाय् प्रधानमन्त्री थः हे सशरीर उपस्थित जुइ फइगु ला सम्भव हे मदु। थुकिया निंतिं ला राज्यं हे संयन्त्र दयेके माःगु जुइ। वंगु छुं न्हि न्ह्यः हे तिनि नं दुर्गम जाजरकोटय् न्यंगु झाडाबान्ताया महामारी पनेगु छुं संयन्त्र मदयाः सलंसः मनूया ज्यान वन। उगु इलय् नं प्रधानमन्त्री थः हे वासः ज्वनाः जिल्ला ब्वाँय् वनेमाःगु खः। देशय् स्वास्थ्य सम्बन्धी मामिला स्वयेत बिस्कं मन्त्रालय चायेका तःगु दु। उकिया अन्तर्गत थीथी विभाव व परियोजनात सञ्चालन जुयाच्वंगु दु। तर नं सुं छम्ह मनूया ज्यान बचे यायेत प्रधानमन्त्री थःहे न्ह्यचिलेमाःगु खःसा थ्व ति तःधंगु विडम्बना मेगु छु जुइ? राज्य धाथें हे जनताप्रति गम्भीर जुइमाःगु पक्ष थ्व खः ।,http://www.nepalmandal.com/content/3831.html
न्हापांम्ह जनजाति प्रधानसेनापति ,"Posted on Sun Sep 13, 2009  6:43 pm NST",नेपाःया सैनिक इतिहासय् न्हापांखुसी छम्ह जनजाति समुदायया दुजः सेनाया सर्वोच्च पदय् थ्यंगु दु। भाजु छत्रमान गुरुङयात प्रधानसेनापति नियुक्त यायेवं देशय् थ्व इतिहास नं कायम जूगु खः। थुज्वःगु ऐतिहासिक घडीया पात्र जुयादीम्ह भाजु गुरुङ सकस्यां बधाईया पात्रा जुयादीगु स्वाभाविक खः । जनजाति दुने नं गुरुङ जातिं सेनाय् दुहां वनाः मुलुकया रक्षा याना वयाच्वंगु ताः ई हे दयेधुंकल। नेपाली सेना दुने गुरुङ जातिया बिस्कं शान व शौर्य दु। तर नेपाली सेनायात धिसिलाकेगु ज्याय् उलिमछि योगदान दुगु गुरुङ जातिया सुं दुजः वहे सेनाया सर्वोच्च पदय् थ्यंकेत धाःसा देशं राजतन्त्र हे समूल नष्ट जुइमाल। राजतन्त्र दत्तले सेनाया महत्वपूर्ण थां जुयाच्वंपिं गुरुङ जातियात च्वय्या पदय् तयेबहःपिं धकाः गबलें नं मतायेकू। उमित न्ह्याबलें सेनाया सिपाहीं जक दयेका तल। थौं देशय् सामन्ती राजतन्त्रया अन्त जुइधुंकाः हे तिनि सेनाया लागिं ज्यान बिया वयाच्वंपिं गुरुङ जातियात सेनाया सर्वोच्च पदय् थ्यनेगु अवसर चूलात । खतुं छत्रमान गुरुङ छम्ह जनजाति कायमचा खःसां वय्कलं देय्या जनजाति आन्दोलनय् छुं भूमिका म्हितूगु वा म्हिते फइगु छुं सम्भावना धाःसा पटक्क हे मदु। अन वय्कलं छम्ह विशुद्ध सेनाया हे जक भूमिका म्हितादी। देशय् गणतन्त्र वयेधुंकाःयाम्ह वय्कः न्हापांम्ह सेना प्रमुख जूगु कारणं सेनायात नं न्हूगु परिस्थिति अनुरुप हीकेगु दायित्व धाःसा वय्कःया ब्वहलय् वःगु दु गुगु पुलांम्ह प्रधान सेनापतिपाखें जुइ मफुत। थुकियात वय्कलं पूवंकेमाः ।,http://www.nepalmandal.com/content/3870.html
मर्यादाहिन जुयाच्वंगु नेतातय्गु भाषण ,"Posted on Wed Sep 16, 2009  4:35 pm NST","मोहनि नखः न्ह्यःने वःलिसे राजधानीइ लुटपाट व खुँज्या नं अप्वया वयाच्वंगु दु। खास यानाः दँय्दसं हे झीथाय् मोहनि नखः न्ह्यःने वल कि लुटपाट याइपिं अप्वया वइ। थज्याःबलय् प्रहरीयात नं अपराध नियन्त्रण यायेत थाकुइगु खँ स्वीकार याः । ख ला थुकिया सामाजिक कारण धइगु मोहनि नखःयात अनावश्यक रुपं तःधं यानाः क्यनेगु झीगु सामाजिक संरचना खः। राष्ट्रं सम्मान बियातःगु, हिन्दू मात्रया तःधंगु नखः आदि आदि धकाः मोहनियात थुलि तःधंकाः क्यना तःगु दु कि थ्व नखःयात न्ह्याथे यानाः नं तःजिक हे हने माःगु बाध्यतां क्यंका तःगु दु। आर्थिक रुपं सम्पन्नपिंसं ला तःजिक हे हनी। विपन्नपिंसं त्याय् कयाः जूसां हनी। गुमिसं छुं याये मफु उमिसं चाहिं लुटपाट यानाः जूसां हनी। मोहनिया इलय् अप्वइगु लुटपाटया अन्तर्यथार्थ थ्वहे खः । उकिसनं थौंकन्हय् गां त्वःताः राजधानी येँय् च्वं वइपिं मनूतय् ल्याः न्हापा स्वयां तसकं अप्वयेधुंकल। गामय् च्वनेगु अवस्था मदयाः, रोजगारी मदयाः व मेगु थीथी कारणं यानाः उपिं येँय् वःपिं खः। तर येँय् वयाः जक नं उमिगु म्हगस पूवनीगु मखु। गुकिं यानाः उमित थज्याःगु हे आपराधिक ज्या यायेत बाध्य याना बी। आः जुयाच्वंगु नं थ्वहे कारणं  खः। उकिं झीगु सामाजिक संरचनायात हे हीकेगु ज्या मयाःतले थ्व अपराध याउँक नियन्त्रण जुइगु सम्भावना मदु । अथे खःसां अपराध ला अपराध हे खः। उकियात नियन्त्रण यायेगु लागिं गृह प्रशासन चुस्त जुइ हे माः। उकिया नापनापं सामाजिक संरचनाय् नं हिउपाः हयेगु ज्या जुयावं वनेमाः ।",http://www.nepalmandal.com/content/3935.html
मर्यादाहिन जुयाच्वंगु नेतातय्गु भाषण ,"Posted on Mon Sep 14, 2009  5:13 pm NST","देय्या राजनीतिं मर्यादा व नैतिकताया अन्तिम ध्वः पुला वनाच्वंगु दु। खास यानाः माओवादी व एमालेया नेतातय्सं सार्वजनिक रुपं याइगु भाषणय् छम्ह नेतां मेम्ह नेतायात धाये जिक्व हे धयाः अपशव्द समेत छ्यलेगु याना हःगुलिं उकियात देय्या बौद्धिक ख्यलं आलोचना समेत यानाहःगु दु। मर्यादित राजनीतिक संस्कारय् नैतिकता नं उतिकं दुसा बांलाइगु खः। तर अनावश्यक रुपं न्यनेबलय् हे मछालापुगु खँग्वःत छ्यलाः भाषण यायेबलय् कन्हय् वनाः थुकिं राजनीतियात फोहोरी कासा जक मखु 'फोहोरीतय्गु कासा' समेत दयेका बीगु नं उतिकं खतरा दु । प्रधानमन्त्री माधव नेपाल व प्रमुख प्रतिपक्षी नेता प्रचण्ड दथुइ थौंकन्हय् अज्याःगु शव्दावलीत छ्यलाः वाक्युद्ध जुयाच्वंगु दु। उखे एमाले दुने अध्यक्ष झलनाथ खनाल व वरिष्ठ नेता केपी ओली दथुइ नं झण्डै थज्याःगु हे खँग्वः सहितया वाक्युद्धं थाय् कयाच्वंगु दु। वय्कःपिनिगु भाषणय् आः कार्यकर्ताया लागिं बौद्धिक खुराक सिबें गाली गलौजया अंश अप्वयाच्वंगु दु। थौं नेतातय्सं न्ववाइगु भाषणपाखें हे कन्हय् कार्यकर्तां वाक् कला सयेकीगु खः। थुकिं कार्यकर्तायात अध्ययन यानाः बौद्धिक पक्षं भाषण सशक्त यायेगु सिबें नं ब्वः बियाः ताली कायेगु शैली सयेकेत उत्प्रेरित याइ। दक्षिण एशियाय् खास यानाः पाकिस्तान, बंगलादेशया नेतातय् भाषण तसकं छाडा जुइगु याः। आः बुलुहुँ नेपालय् नं उकिं थाय् कयाहःगु खने दत। जिम्मेवार नेतातय्सं थःपिनि थज्याःगु टिप्पणीयात इलय् हे आत्म नियन्त्रण यायेमाःगु आवश्यकता दु ।",http://www.nepalmandal.com/content/3891.html
देशय् वःगु हिउपाः व मदुम्ह लक्ष्मण अर्याल ,"Posted on Thu Sep 17, 2009  9:21 pm NST",देय्या वर्तमान अन्तरिम संविधान च्वयेगु ज्याया नेतृत्व यानादीम्ह संविधानविद् लक्ष्मण अर्याल मंत। देशय् अग्रगामी चरित्रया न्हूगु संविधान च्वयेगु ज्या जुयाच्वंगु हे इलय् थुकिया लागिं मदयेक मगाःम्ह वय्कः थेंज्याःम्ह व्यक्तित्व मदुगु अवश्य नं तःधंगु क्षति खः। सम्भवतः संविधान च्वयेगु ज्याय् इलय् ब्यलय् वइगु पंगःया इलय् अवश्य नं वय्कःयात सकस्यां लुमंकी जुइ । देशय् जनआन्दोलन-२ पाखें थौंया हिउपाः हयेगु ज्याय् वय्कःया नं तःधंगु भूमिका दु। तर देशय् हिउपाः वयेधुंकाः राजनीतिक पार्टीतय्सं थ्व हिउपाःयात गुलि विकृत दयेका बिल धइगु खँया छगू ज्वलन्त दसु धाःसा वय्कः स्वयम् खः। आन्दोलन क्वचायेकाः संविधानसभाया चुनाव ताकाय् न्हूगु संविधानसभाया अध्यक्ष पदय् वय्कःयात हे हयेगु धकाः चर्चा जुयाच्वंगु खः। उकिया निंतिं वय्कः नं मानसिक रुपं तयार जुयादीगु खः। यदि संविधानसभाया अध्यक्ष मखुसा संविधान च्वयेगु ज्याया गुगुं नं छगू महत्वपूर्ण जिम्मा (सम्भवतः संवैधानिक समितिया अध्यक्ष) वय्कःयात बीगु तकया खँ दुगु खः। तर राजनीतिक पार्टीतय्सं पद फुक्क थःपिनि भागबन्डाया विषय दयेकाः इनाः नःगु कारणं वय्कः थेंज्याःपिं संविधानया विशेषज्ञत संविधान च्वयेगु ज्यां पूर्ण रुपं पिने लाः वन। सखे उकिया हे लिच्वः जुइमाः थौं देशय् संविधान च्वयेगु ज्या फिटिक्क हे न्ह्याः वने फयाच्वंगु मदु। संविधान दयेकेगु ज्या संविधानविद्तय्गु मखुसें पार्टीया कार्यकर्तातय्गु जुयाच्वन धइगु खँ लक्ष्मण अर्यालया नियतिं क्यनाच्वंगु दु। उकिया लिच्वः नं देशं भोगे याये हे माली ।,http://www.nepalmandal.com/content/3959.html
ग्याना पुया वंगु माओवादी आन्दोलन ,"Posted on Wed Sep 16, 2009  4:37 pm NST","राष्ट्रपति व प्रधानमन्त्रीयात सार्वजनिक थासय् बहिष्कार यायेगु आन्दोलन न्ह्याकाच्वंपिं माओवादीतय् ज्याझ्वः आः हिंसात्मक नं जुजुं वःगु दु। उकुन्हु विराटनगरय् प्रधानमन्त्री उपस्थित जुइगु ज्याझ्वलय् माओवादी कार्यकर्तातय्सं सहभागीतय् गाडी हे तोडफोड यानाः गुगु ताण्डव क्यन उकिं आः माओवादीया शान्तिपूर्ण धाःगु ज्याझ्वलं नं ग्यानापुगु लिच्वः पिकाये फइगु संकेत बिउगु दु। म्हिगः पोखराय् ला राष्ट्रपतियात समेत वहे हविगतय् थ्यंकेगु ताः तयाः माओवादीं तयारी याःगु खः तर कडा सुरक्षा व्यवस्थाया कारणं सफल धाःसा मजुल। आः भविष्यय् नं माओवादीपाखें याइगु हरेक ज्याझ्वः थथे हे ग्यानापुइगु अनुमान थनं याये जिउ। राष्ट्रपति, प्रधानमन्त्री थेंज्याःपिं विशिष्ट व्यक्तित्वतय् ज्याझ्वः हे थथे भद्रगोल जुयाः स्यं वनीगु बांलाःगु खँ मखु। माओवादीया लागिं थ्व तःधंगु खँ मखु। उमिसं न्हापा नं थथे याना हे वयाच्वंगु खः। तर देय्यात धाःसा थ्व बांलाःगु मखुत। उकिं माओवादीं छाय् थथे यानाच्वंगु खः, व बारे ध्यान तयाः जिक्व समस्या समाधान यायेगुपाखे राज्यं ध्यान बीमाःगु आवश्यकता दु। माओवादीं अडान धकाः राज्यं नं उलि हे अडान कयाच्वन धाःसा उकिं क्षति राष्ट्रयात जू वनी व उकिया दोष नं राज्यं हे व्यहोरे यायेमाली। थौं देय् संक्रमणकालं न्ह्याः वनाच्वंगु दु। थज्याःगु अवस्थाय् राजनीतिक मुद्दायात नं कानुनी बाधा न्ह्यःने तयाः थाका तयेगु पाय्छि मखु। यदि राजनीतिं सही दिशा कया वन धाःसा कानून धइगु हिलावं वनी। राजनीति स्थगित यायेत कानून दयेकीगु मखु ।",http://www.nepalmandal.com/content/3936.html
कांग्रेसया ल्हातय् संवैधानिक समिति ,"Posted on Sun Aug 30, 2009  4:11 pm NST",तसकं चर्चाय् वःगु संवैधानिक समितिया अध्यक्ष पदय् अन्ततः नेपाली कांग्रेसया उम्मेदवार निलाम्बर आचार्य हे त्याःगु दु। आचार्यया थ्व विजय नेपाली कांग्रेसया कुटनीतिक सफलता जक मखु आः संविधानयात फयांफछि थःगु इच्छा कथं निर्माण यायेगु ज्याय् चूलाःगु छगू अवसर नं खः। तर संवैधानिक समितिया थ्व चुनावया नापनापं देशय् अप्वया वनाच्वंगु असमझदारी व राजनीतिक ध्रुवीकरण नं अझ तब्याना वनीगु धाःसा निश्चित जूगु दु । संवैधानिक समितिया अध्यक्ष पदय् थः मनूयात त्याकेधुंकाः कांग्रेसं वंगु चुनावय् निगूगु स्थान जक हासिल याःगु खःसां सत्ता व सदनय् धाःसा अझ यक्व उपलब्धी चूलाकूगु दु। खास यानाः वामपन्थी पार्टी खयां नं माओवादी व एमाले दथुइ कायम जुयाच्वंगु मनमुटावया लबः कयाः कांग्रेसं थथे धमाधम छगूयां लिपा मेगु उपलब्धी चूलाकाच्वंगु खः। थ्व स्वयां न्ह्यः कांग्रेसं गणतान्त्रिक नेपाःया न्हापांम्ह राष्ट्रपति पद थःगु पक्षय् लाकूगु खःसा आः संविधान दयेकीगु महत्वपूर्ण अंग संवैधानिक समितिया अध्यक्ष पद नं त्याकूगु दु। माओवादी-एमाले ल्वापुया हे लबः कयाः सत्ताय् साझेदार ला जुयाच्वंगु हे जुल। निगू शक्तियात थवंथवय् ल्वाकाः दथुं लबः कायेगु थ्व कांग्रेसया गजबगु खुबी खः। संवैधानिक समितिया अध्यक्ष पद नं थःगु ल्हातं चुलुइधुंकाः संविधानसभाया चुनावय् दकलय् अप्वः सीट त्याकूगु माओवादी आः पूर्ण रुपं याकःचा लाःवंगु दु। थुकिं मेगु पार्टी व माओवादीया दूरी अझ अप्वयेका बी गुकिया लिच्वः बांमलाइगु निश्चित खः ।,http://www.nepalmandal.com/content/3594.html
नेवाः देय् दबूया छगूत्या दशक ,"Posted on Fri Aug 28, 2009  4:15 pm NST","नेवाःतय् राष्ट्रिय संस्था कथं नीस्वंगु नेवाः देय् दबू म्हिगः झिंन्यादँय् क्यन । छगू जीवित संस्थाया छगूत्या दशक अवश्य नं न्ह्यथनेबहः जुइ। उकिसनं प्रारम्भया दशक आपालं थथ्याःक्वथ्याःया दथुइ न्ह्यानाच्वंगु दइ। नेवाः देय् दबू नं अज्याःगु हे आपालं आरोह अवरोहया दथुं थौंया अवस्था तक थ्यंगु खः । थौं नेपाः इतिहासया हे दकलय् जटिल मोडय् थ्यनाच्वंगु दु। मुक्कं राज्य हे न्हूधाः जुयाः न्हूगु युगया लुखाखलुइ थौं झीपिं दनाच्वना। आःया न्हूगु युग सदियौं निसें राज्यया जातिवादी नीतिपाखें दमन जुयाच्वंपिं नेवाः थेंज्याःपिं उत्पीडित जातिं मुक्ति प्राप्त याइगु युग खः। देय्यात संघीय प्रणालीइ यंकाः गन गुगु जातिं आदिकालंनिसें बसोबास याना वयाच्वंगु खः अन उमित हे शासक दयेकेगु तयारी आः जुयाच्वंगु दु। थज्याःगु इलय् नेवाःतय्सं गज्याःगु राज्यया कल्पना यायेगु, गुगु लँपु लिनाः न्ह्याः वनेगु व गुकथंया तयारी यायेगु धकाः रणनीति दयेकेगु अतिकं आवश्यक जू। उकिं थ्व घडीइ सम्पूर्ण नेवाःतय् नेतृत्व याइगु नेवाः देय् दबू थेंज्याःगु संस्थाया भूमिका गहन व जिम्मेवारपूर्ण जुइगु खँय् शंका मदु। थनिं झिंन्यान्हु न्ह्यः नेवाः देय् दबू गुगु उद्देश्य ज्वनाः नीस्वंगु खः, आः देय् दबूया भूमिका व स्वयां नं विस्तार जूगु दु। नेवाःतय्त छप्पँ यायेगु जक आः देय् दबूया कर्तव्य मखु। नेवाःतय्त राज्यया हकदार जुयाः थःगु भूमिइ थःपिंसं हे शासन न्ह्याकेत तयार यायेगु दायित्व आः नेवाः देय् दबूया ब्वहलय् वःगु दु। झिंन्यादँया दुने देय् दबूया भूमिकाय् वःगु  थ्व छगू न्ह्यथनेबहःगु हिउपाः खः, थुकियात नेतृत्वं थुइकूगु हे दयेमाः ।",http://www.nepalmandal.com/content/3570.html
उपराष्ट्रपति झाया पलाः ,"Posted on Mon Aug 31, 2009  3:34 pm NST",उपराष्ट्रपति परमानन्द झां सर्वोच्च अदालतं जारी याःगु आदेशयात हाथ्या बिसें थम्हं खय् भासं शपथ ग्रहण नं मयायेगु व राजीनामा नं मबीगु निर्णय यानाः देशय् ब्वलनाच्वंगु भाषा विवादयात छगू बिस्कं मोड बियादीगु दु। वय्कलं थम्हं तुं पदं राजीनामा मबिउगु कारणं आः वय्कःया पद व हैसियत छु जुइ धइगु कानुनी व संवैधानिक विवाद पिहां वःगु दु। सर्वोच्चं आदेश बीवं जक वय्कः पदमुक्त जुइ मखु। उकिया निंतिं संसदपाखें माःगु प्रक्रिया न्ह्याके मानि। तर थौकन्हय् संसद धाःसा चले जुयाच्वंगु मदु। यदि संसद चले यायेगु खःसा अन उपराष्ट्रपति जक मखु राष्ट्रपतिया खँ नं वइ। वय्कःयात संसदं चीकेगु ज्या मयाःतले देशय् न्हूम्ह उपराष्ट्रपति हयेगु स्थिति नं मदु । उखे वय्कःयात खय् भासं शपथ ग्रहण मयाःगु हे कारणं पदमुक्त यायेगु सरकारी निर्णयया कारणं तराईलय् आन्दोलन तच्वयेका बीगु यक्व खतरा दु। आः हे अन मधेशी विद्यार्थीतय्सं सतक क्वाकेगु शुरु याना हयेधुंकूगु दु। थ्व ल्याखं स्वयेबलय् सरकार नं आः तसकं मछिंगु अवस्थाय् लाः वंगु दु । न्ह्यागुसां उपराष्ट्रपतिया थुगु शपथ ग्रहण प्रकरणं देशय् तज्याये मफयाच्वंगु भाषाया विवादयात पूवंक हे तछ्याना बिउगु दु। थ्व देशय् खस बाहेक मेगु भासं शपथ ग्रहण याइपिंत उपराष्ट्रपति हे जूसां सजाय बीगु जुयाच्वन धइगु दसि थुकिं क्यना बिउगु दु। नेपाःयात बहुभाषिक मुलुक धयां नं थन भाषिक एकाधिकार राज्यया स्वंगुलिं हे अंगय् कायम दनि धइगु खँयात नं थुकिं उजागर याना बिउगु दु।,http://www.nepalmandal.com/content/3614.html
सेना समायोजन हे थौंया मुख्य खँ ,"Posted on Tue Sep 1, 2009  3:54 pm NST",माओवादी सेना समायोजन समितिं ज्या याये मफयाच्वंगु खँ सार्वजनिक जुयाच्वंगु इलय् हे वयाः आः सेना समायोजन समितियात पूर्णता बीगु खँ सार्वजनिक जूगु दु। तत्कालिन प्रधानमन्त्री पुष्पकमल दाहाल 'प्रचण्डं' थःगु पदं राजीनामा बीवं सेना समायोजन समितिया अध्यक्ष प्वनाच्वंगु खः। आः माओवादीया निम्ह दुजः तनाः समायोजन समितियात पूर्णता बीगु ज्या याःगु दु। देशय् माओवादी सेनायात समायोजन मयायेकं देशय् न्ह्यानाच्वंगु शान्ति प्रक्रियायात निष्कर्ष थ्यंकेत थाकुइगु निश्चित खः। अथे जुयाः गुलि फु उलि याकनं सेना समायोजन यायेमाःगु सः थ्वयाच्वंगु खः। तर राजनीतिक पार्टीतय् दथुइ सेना समायोजन यायेगु बारे थीथी कथंया बिचाःत वयाच्वंगुलिं यानाः अझ नं सेना समायोजन यायेगु खँय् विवाद ब्वलने फइगु आशंका जुयाच्वंगु दु । विशेष यानाः कांग्रेस व एमालेया छुं नेतातय्सं माओवादी सेनायात सम्बन्धय् लाथेपाथे न्ववायेगु ज्या यानाच्वंगुलिं थज्याःगु आशंका ब्वलनाच्वंगु खः । थौं नं शान्ति प्रक्रियाया मू खँ धइगु माओवादी सेना समायोजन हे खः। अले गुलि फु उलि याकनं सेना समायोजन प्रक्रिया न्ह्याकेगु जक मखु उमिगु योग्यता कथं समायोजन यायेमाःगु नं थौंया आवश्यकता खः। गथे माओवादी दुने दुपिं गुलिखे लडाकुत अयोग्य धइगु खँ वयाच्वंगु दु उमिसं थःपिंत नं सेनाय् याकनं समायोजन यायेमाःगु माग नं उलि हे यानाच्वंगु दु। थज्याःगु इलय् थुकी माओवादीं नं संयमता क्यनेमाःगु आवश्यकता दु ।,http://www.nepalmandal.com/content/3631.html
व्यवसायी इमान्दार मजूगुया मेगु दसु ,"Posted on Thu Sep 3, 2009  4:44 pm NST","लखौं सवारी साधनय् छ्यलेमाःगु डिजेल इन्धनय् मचिकं ल्वाकछ्यानाः मीपिं व्यवसायीतय्त कारवाही यानां याये मफयाः अन्ततः आयल निगमं मचिकं व डिजेलया भाः छगू हे याना बीवं आः बजारय् मचिकंया खपट कुहां वःगु खँ धाःगु दु। भाः छगू जुइसातकि मचिकंया खपट कुहां वल धाःगुलिं न्हापा डिजेल स्वयां मचिकं दनाच्वंगु इलय् थनया पेट्रोलियम पदार्थ मीपिं व्यवसायीतय्सं डिजेलय् मचिकं ल्वाकछ्यानाः उपभोक्तातय्त जिक्व ठगे यानाच्वंगु खँ अथें हे पुष्टि जूगु दु। उमित थज्याःगु ज्या मयाकेगु लागिं सरकारपाखें छक्वः पेट्रोल पम्पतय्सं मचिकं मी मदइगु नियम हःगु खःसा उकियात उमिसं विरोध यानाः मी दइ याना बिउगु खः। छुं हे उपाय यानाः मजिसेंलि सरकारं मचिकंया भाः हे थकयाः डिजेललिसे ज्वलिंजः याना बिउगु खः। नेपालय् व्यापार व्यवसाय याइपिंके नैतिकता मदुगुया थ्व छगू ज्वलन्त दसु खः। व्यवसायीतय्सं थःपिनि हक हितया निंतिं धकाः आन्दोलन याइ, सेवा बन्द याइ, तर थःपिनि व्यावसायिक नैतिकता क्यनेगु ज्याय् धाःसा उपिं न्ह्याबले चुके जुइ। नेपालय् उपभोक्ता आन्दोलन नं सशक्त मजूनि। गुकिं यानाः थःपिंसं न्ह्याम्हेस्यां ठगे याःसां उकिया प्रतिकार यायेगु शक्ति उपभोक्तातय्के मदु। डिजेलयात आयल निगमं अनुदान बियाः दंकातःगु खः। तर व्यवसायीतय्सं व नं थःपिंसं नयेत स्वइ। थुकिं यानाः मचिकं छ्यलेमाःपिं सर्वसाधारण जनतायात धाःसा तःधंगु आघात लाः वनाच्वंगु दु। देशय् सरकार क्वातु मजू, अले व्यवसायी इमान्दार मजू। उकिया लिच्वः जनतां फये मालाच्वंगु दु ।",http://www.nepalmandal.com/content/3673.html
प्रतिवेदनया सुझाव याकनं पूवंकि ,"Posted on Wed Sep 2, 2009  3:54 pm NST","थगुने यँयाः जात्राय् नेवाःतय्सं याःगु आन्दोलनयात संवोधन याये कथं सरकारं गठन याःगु उच्चस्तरीय अध्ययन समितिं म्हिगः थःपिनि प्रतिवेदन सरकारयात लःल्हात। सरकारं समितियात स्वलाया ई बियातःगु खःसां थीथी कारणं यानाः समिति करिब गुला तक च्वन। थुकिया दुने समितिपाखें छगू कार्यदल हे नीस्वनाः अतिकं मेहनतपूर्वक न्यनेकने, बैठक, गोष्ठी, सम्मेलन आदिपाखें सामग्री मुंकाः उगु प्रतिवदेन तयार याःगु खः । प्रतिवेदनया सार धइगु नेवाः संस्कृतिलिसे सम्बन्धित थीथी नखःचखः, जात्रा, पर्व न्ह्याकेगु लागिं गुथि संस्थानं यानाच्वंगु ज्या नकारात्मक जूगु कारणं नेवाः संस्कृति न्ह्याकेगु सवालय् थुकिया औचित्य मदु, उकिं थुकिया विकल्पय् नेवाः संस्कृति जक न्ह्याकेगु लागिं छगू बिस्कं संयन्त्रया आवश्यक दु धइगु हे खः। समितिं अज्याःगु संयन्त्र गज्याःगु जुइमाः धइगु खाका दयेकाः उकियात माःगु विधानया मस्यौदा समेत दयेकाः सरकारयात लःल्हाःगु दु। यदि अज्याःगु संयन्त्र दयेके फत धाःसा नेवाःतय्सं न्ह्याका वयाच्वंगु जात्रा पर्व सञ्चालनया जिम्मेवारी व अज्याःगु जात्रा पर्व न्ह्याकेत नेवाः पुर्खां तया थकूगु जग्गा जमिन, तिसा आदि थेंज्याःगु सम्पत्ति नं नेवाःतय्गु हे ल्हातय् वइ। देश राज्य पुनर्संरचना जुयाः न्हूगु स्वरुपय् प्रवेश जुइत्यंगु थ्व इलय् आदिवासी नेवाःतय्सं थ्व हकया माग याइगु स्वाभाविक खः। उकिं आः राज्यं फयांफछि याकनं हे प्रतिवेदनय् न्ह्यथनातःगु दीर्घकालीन व तत्कालीन मागत पूवंकेगु कुतः यायेमाः। मखुसा हानं आन्दोलन हे जुइगु खँय् शंका मदु ।",http://www.nepalmandal.com/content/3651.html
पशुपतिया धाथेंयाम्ह नेपाली पुजारी सु ? ,"Posted on Fri Sep 4, 2009  8:21 pm NST","पशुपतिइ पुजारी नियुक्त यायेगु खँयात कयाः हानं विवाद पिहां वःगु दु। अन पुजा यायेगु ज्या याना वयाच्वंपिं भारतीय पुजारीतय्त चीकेधुंकाः नेपाली पुजारी तयेमाः धइगु नामय् खस ब्रम्हूतय्त पुजारी तयेगु ज्या जुल। तर अदालतपाखें उगु ज्यायात पना बीवं आः हानं भारतीय पुजारी हे तयेगु ज्या जू वःगु दु। नेपाःया देगलय् हानं भारतीय पुजारी हे तल धकाः उकिया विरोधय् नं आन्दोलन जुयाच्वंगु दु । वास्तवय् पशुपतिया पुजारी सुयात तयेगु? आः चाहिं थुकिया बारे हचुवां मखुसें पूरा अध्ययन हे यानाः निर्णय यायेमाःगु आवश्यक जूवःगु दु। थुकिया निंतिं बरु माःसा विज्ञतय्गु छगू कार्यदल हे गठन यानाः इतिहासया अध्ययन याके बिउसा अझ बांलाइ। नेपाली पुजारी जक तयेगु धायेबलय् उकी नं लिपा हानं विवाद पिहां वयेफु। पशुपतिइ खय् ब्रम्हू सिबें नं न्हापांनिसें नेवाः समुदाय दुने लाःपिं राजोपाध्यायतय्त पुजारी तयेगु चलन जुयाच्वंगु ऐतिहासिक दसित दु। उकिया अवशेष तक नं थौं तकं दनि धाइ। थज्याःगु अवस्थाय् उकिया अध्ययन यानाः छगू ठोस निर्णयय् थ्यनेमाः। अज्याःगु निर्णय लागू जूसा जक उकियात सुनां हाथ्या बी फइ मखु। भारतीय पुजारी लिकयाः नेपाली पुजारी तयेगु खँ ला पाय्छि जू, तर नेपाली पुजारी तयेधुंकाः हानं ताःहाकः विवाद जुयाच्वनीगु खःसा उकी न्ह्यव हे बिचाः यायेमाल। इतिहास, परम्परा, संस्कृति आदि दृष्टिकोणं पुजारीया लागिं सु उपयुक्त खः वयात हे थुकिया हकदार दयेकेमाः। आः जुयाच्वंगु आन्दोलन नं थुखेपाखे हे केन्द्रित जुइमाः ।",http://www.nepalmandal.com/content/3702.html
नेवाः दुनेया उत्पीडित जातिया विकास ,"Posted on Mon Jul 6, 2009  8:42 pm NST","नेवाः जाति नेपाःया उत्पीडित जाति मध्यय् छगू खः । उकी दुने नं अप्वः उत्पीडनय् लानाच्वंगु जातीय पुचः खः द्यःला नायः आदित । नेवाः समाज दुने थीत्यः मत्यः प्रथा मदु धइगु खँ इतिहास अध्ययन यायेबलय् खनेदुसां वंगु सदियौं निसें राज्यसत्तां जबर्जस्ती लादे याना तःगु  सामाजिक प्रचलनं यानाः थ्व जातया मनूत सामाजिक बहिष्करणय् लाना वयाच्वंगु खः । थुकिया लिच्वः कथं थुपिं नेवाः खयां नं नेवाःतय् प्रचलित आर्थिक, सामाजिक, राजनीतिक धारय् गबलें नं समाहित जुइ मफु । थुकिं उमित सदां आर्थिक सामाजिक शोषणय् लाकाः ध्याकुनय् वांछ्वयेगु ज्या जुयाच्वन । थौं देशय् युगान्तकारी हिउपाः वयेधुंकल । नेवाः जक मखु देशय् दक्व हे जातिया मनूतय्त थ्व हिउपालं थीधुंकल । थ्व अवस्थाय् नेवाः समाजया थ्व समुदाय नं बिस्कं च्वने मफइगु निश्चित दु । नेवाःया विकास धायेबलय् खालि कथित च्वय्या जाति धाःपिनिगु जक विकास मखु । फुक्कं जातिया विकास खः । थ्व समुदायया विकास मजुइकं समग्र नेवाःया विकास सम्भव मदु । तर सदियौं तक लिउने लाका तःगु जाति जूगु कारणं आः उमित विशेष आरक्षण वा उच्च प्राथमिकता बियाः जूसां विकासया मूलधारय् न्ह्यःने हयेमाःगु आवश्यकता दु । थज्याःगु हे खँयात वाःचायेकाः आः नकतिनि देय्या उत्पीडित द्यःलातय्त राजनीतिक रुपं समेत सचेत यायेगु ताः तयाः नेपाल द्यःला (पोडे) उत्थान माच नीस्वंगु दु । माचं तःगु उद्देश्य अतिकं स्पष्ट व सामयिक जू । थुकिं केवल द्यःला जक मखु देय्या मेमेगु उत्पीडित समुदाययात नं थःगु अधिकार प्रति जागरुक जुइकेगु कथंया पलाः थ्व पाय्छि इलय् न्ह्याका यंकेगु स्वःसा बांलाइ ।",http://www.nepalmandal.com/content/2617.html
ठेकेदारी ज्याय् विद्यार्थी संगठनत ,"Posted on Tue Jul 7, 2009  7:43 pm NST",त्रिचन्द्र क्याम्पसय् नेवि संघ व अनेस्वरावियुया विद्यार्थीतय् दथुया ल्वापुइ गोली समेत प्रहार जूगु घटनां देशय् विद्यार्थी राजनीति नं राजनीतिया लँपु त्वःताः अपराधीकरणपाखे उन्मुख जुजुं वनाच्वंगु आभास बिउगु दु । उकुन्हुया ल्वापु गुगु कारणं जुल अले गुगु ढंगं जुल व निश्चय नं सकल नेपाःमिया निंतिं चिउताःया विषय खः । उगु ल्वापु मुलतः क्याम्पसय् निर्माण यायेगु छगू भवनया ठेक्का सुयात बीगु धइगु खँयात कयाः जूगु जुयाच्वन । आखः ब्वनेमाःपिं विद्यार्थीतय् ध्यान थौंकन्हय् गुखेपाखे वनाच्वन धइगु खँया छगू नमूना थुकिं क्यं । युनियन चायेकाः विद्यार्थी हकहितय् ज्या यायेमाःपिं विद्यार्थीतय्सं ठेकेदारी ज्याय् ल्हाः तः वंगु स्वयमय् अस्वाभाविक ज्या खः । नेपालय् ठेकेदारी ज्या आः छगू आपराधिक नेटवर्क दुने लाः वनेधुंकूगु दु । ठेकेदारतय्सं गुण्डा लगे यानाः मेंपिंत टेण्डर तकं तयेके मबीकेगु व उगु ज्या थःगु ल्हातय् लाकेगु आः सामान्य जुइ धुंकल । उकी न्हापा पेशेवर गुण्डात छ्यलीगु खःसा आः थीथी राजनीतिक पार्टीलिसे आवद्ध युवा संगठनया कार्यकर्तातय्त छ्यलेगु याना हःगु दु । माओवादीया वाईसीएल एमालेया युथ फोस्र व कांग्रेसया तरुण दल तकं थुकी संलग्न दु । आः युवा संगठन जक मखु विद्यार्थी संगठनं नं उकी ल्हाः तया हयेधुंकल खिनं । त्रिचन्द्रय् जूगु ल्वापु उकिया हे लिच्वः खः । आपराधिक ज्यायात विद्यार्थी संगठन व युवा संगठनतय्सं वैधानिकता बियाः न्ह्याकेगु थ्व गुगु प्रवृत्ति देशय् शुरु जूगु खः थुकिं मुलुक गुलि भयावह अवस्थाय् थ्यनेधुंकल धइगु खँ बांलाक हे क्यना बिउगु दु । नेतात सचेत जुइमाःगु दु ।,http://www.nepalmandal.com/content/2650.html
सेनाया मापदण्डया अनावश्यक विवाद ,"Posted on Sun Sep 6, 2009  5:47 pm NST","सेना समायोजनया लागिं नीस्वंगु समितिं दयेकूगु प्राविधिक रिपोर्टयात कयाः राजनीतिक पार्टीतय् दथुइ विवाद पिहां वःगु दु। खास यानाः माओवादी सेनायात नेपाली सेनाय् समाहित यायेगु खःसा नेपाली सेनाया मापदण्ड कथं उपिं फिट मजू धइगु तर्क वयेवं थ्व विवाद नं वःगु खः। प्राविधिक रिपोर्टय् मापदण्ड मिले मजूसां नं सेनाय् वने चाहे जूपिं माओवादी लडाकुतय्त छ्वयेगु ह्वःताः बीमाः धइगु खँ न्ह्यथनातःगु दु। तर नेपाली कांग्रेसं धाःसा उकियात अस्वीकार याःगु दु। सेनाया मापदण्ड हीके फइ मखु धासें उकी फिट मजूपिं लडाकुतय्त नेपाली सेनाय् यंके मफइगु खँ उमिसं धयाच्वंगु दु। नेपाली सेनाया मापदण्डयात सुनां नं अस्वीकार यायेगु पाय्छि मखु। तर आः जुइत्यंगु सेना समायोजन धइगु नेपाली सेनाय् जुइत्यंगु न्हूगु भर्ति मखु। थ्व ला झिदँ तक न्ह्याःगु जनयुद्धयात विधिपूर्वक अन्त्य यायेगु लागिं सरकार व विद्रोही दथुइ जूगु सहमतिया छगू अंश खः। विद्रोही सेनायात समायोजन यायेमाःगु छगू विशिष्ट ई देशय् वयाच्वंगु दु। थज्याःगु विशिष्ट इलय् पुलांगु अवधारणा, मापदण्ड व बिचाःयात हिलाः जूसां समाधान लुइकेगु ज्या यायेमाः। पूरा मुलुक हे पुलांगु सम्पूर्ण मापदण्ड व मान्यतायात तोडे यानाः न्हूगु लँय् न्ह्याः वनाच्वंगु थ्व इलय् सेनां थःगु मापदण्ड हीके मखु धायेगु छुं नं कथं मिले मजू। अथे धकाः सुनां थःगु मापदण्डयात सदांया निंतिं हीकेमाःगु नं मखु। छुं जुयाः सेनाया थुलि हे अडानं यानाः शान्ति प्रक्रिया स्यन धाःसा उकिया जिम्मेवार सु जुइ? थ्व खँय् नं बिचाः जुइमाः ।",http://www.nepalmandal.com/content/3724.html
हानं सुचारु जूगु संसद ,"Posted on Wed Jul 8, 2009  8:26 pm NST",निला ताःहाकःगु विवाद व तनाव लिपा अन्ततः म्हीगंनिसें संसद सुचारु जूगु दु । माओवादीं ल्ह्वनाच्वंगु मुद्दायात फुक्कं पार्टी जानाः सहलह यासें लिच्वः पिकायेगु शर्त सहित अवरुद्ध जुयाच्वंगु संसद चायेकेगु ज्या जूगु खः । संसद मन्ह्यानाः आपालं महत्वपूर्ण मुद्दाय् सहलह याये मखनाच्वंगु इलय् संसद न्ह्याके बीत माओवादी सहमत जूगु बांलाःगु ज्या खःसा  थुकिया निंतिं माओवादीयात सहमत यायेत ताःलाःगुलिं प्रधानमन्त्रीयात सुभाय् बीमाः । देशय् ताःईया संघर्ष यानाः हानं संसद वःगु खःसां राजनीतिक पार्टीतय्सं उकियात सदुपयोग स्वयां अप्वः दुरुपयोग यानाच्वंगु दु । थुगुसी माओवादीं निला संसद अवरुद्ध याना बिलसा व स्वयां न्ह्यः नेपाली कांग्रेसं संसद अवरुद्ध यानाः ज्या पना तःगु खः । थःपिंसं संसद पना तःसा व संसदीय व्यवस्था जुइ मेपिंसं पन धाःसा वहे गैर संसदीय जुइ । पार्टीतय्सं उकियात थुकथं परिभाषित याइ । न्ह्यागुसां आः संसद चायेकाः बजेट पेश यायेगु ज्या जुइत्यंगु दु । तर माओवादीं थःपिंसं धयाच्वनागु खँयात लछिया दुने पूवंकेमाःगु खँ न्ह्यःने हःगु दु गुकियात सरकारं पूवंका बी धकाः बचं बिउगु दु । पूवंके धकाः बचं बीधुंकाः उकियात पूवंकाः हे त्वःतेगु ज्या नं यायेमाः । मखुसा माओवादीपाखें हानं संसद अवरुद्ध यानाः गतिविधि प्रभावित याना बीफु । माओवादीं धयाच्वंगु खँ यदि गलत खःसा उकियात गलत धकाः हे पुष्टि याना बीगु व सही खःसा सही कथं उपचार यायेगु ज्या सरकारं याना बीमाः । यदि अथे मजुल धाःसा थ्वहे कारणं यानाः मेमेगु संसदीय ज्या व संविधान निर्माण प्रक्रियाय् लिच्वः लाः वनी ।,http://www.nepalmandal.com/content/2665.html
चीनय् उइगुर जातिया व्रि्रोह ,"Posted on Thu Jul 9, 2009  8:42 pm NST","चीनया सिन्जियान प्रान्तया उइगुर जातिं थःपिनि अस्तित्व बचे यायेगु लागिं याःगु संर्घषयात दमन यायेगु लागिं सरकारं याःगु कारवाहीलय् लानाः सत्या स्वयां अप्वः मनू सीधुंकूगु समाचार पिहां वःगु दु । लिसें थुगुसी उइगुर जातिं याःगु आन्दोलनया प्रतिरोधय् अनया बहुसंख्यक हान जाति नं कुहां वःगु व उमिसं नं उइगुरतय्त दमन शुरु याःगु दु । थ्व निश्चय नं दुःखया खँ खः । सिन्जियान उइगुर जातिया बाहुल्यता दुगु थाय् खः । तर अन आः हान जातिया जनसंख्या अप्वया ववं उइगुरतय्त धमाधम अल्पमतय् लाकेगु ज्या जुयाच्वंगु दु । थ्व अतिकं गलत खः । चीनं तिब्बत, हंगकंग आदि लागाय् नं हान जातिया मनूतय् बसोबास अप्वयेकाः उकियात जातीय रुपं 'चिनीकरण' यानाच्वंगु द्वपं वयेगु याः । चीनया ९० स्वयां अप्वः प्रतिशत जनसंख्या दुगु हान जातिया अहंकार न्हापांनिसें चर्चाया विषय जू । न्हूगु चीनया निर्माता माओ त्से तुङ स्वयम् छम्ह हान खः । हानतय्के दुगु थ्व बहुमतया हुंकारं मेमेगु अल्पमतया जातियात पीडित मयायेमा धकाः माओं हानतय्त संयमित जुइगु आपालं मन्त्र कना थकूगु दु । ख ला आधुनिक चीनया निर्माण झवलय् हान जातिपाखें अज्याःगु अहंकार क्यनेगु ज्या गनं नं मयाः । कम जक जनसंख्या दुपिं चिचीधंगु जातियात नं उमिसं उलि हे सम्मान याः । तर आः उइगुर जातियात दमन यायेत हानत नं कुहां वल धाःगुलिं उमिगु अहंकार पुनः दना वःगु जकं खः लाकि धइगु शंका पिकया बिउगु दु । थ्व बिचाः यायेमाःगु विषय खः । लिसें यदि द्वपं वः थें उइगुरतय्सं थ्व आन्दोलन चीनयात मछिंकेगु लागिं जक यानाच्वंगु खःसा उकियात कयाः नं बिचाः यायेमाःगु आवश्यकता धाःसा दइ ।",http://www.nepalmandal.com/content/2689.html
छचाः वासः नये मखनाः सीपिं जनता ,"Posted on Fri Jul 10, 2009  4:24 pm NST","देय्या अति दुर्गम लागा जाजरकोट व वया जःखः लाःगु जिल्लाय् न्यनाच्वंगु झाडाबान्ता व उकिया सामान्य वासः तकं नये मखनाः मनूत सिनाच्वंगु घटना नेपाः जक मखु आः अन्तर्राष्ट्रिय चिउताःया विषय जूगु दु । थौंया विश्वय् झाडाबान्ता छगू सामान्य ल्वय् खः । इलय् उपचार जूसा उकिं छुं हे नोक्सान याइ मखु । तरनेपालय् झाडाबान्ता थेंज्याःगु सामान्य ल्वचं कयाः थ्यंमथ्यं सछिम्ह मछि मनूतय् ज्यान वनेधुंकूगु दु गुगु अतिकं हे मर्माहत जुइगु खँ खः । नेपाःया राजनीतिक पार्टी नेतात मन्त्री जुइत व ततःधंगु पद कायेत गुलि आतुर जुइगु खः उगु पदय् च्वनाः पद कथंया सेवा बीत उति हे अनुदार जुइगु जुयाच्वंगु दइ । थुकिया हे दकलय् मार्मिक दसु खः जाजरकोटया झाडाबान्ता । देशया गज्याःगु कुनय् गज्याःगु दुर्दशा जुयाच्वन धइगु खँ सरकारयात पत्रिकाय् समाचार ब्वनाः तिनि जानकारी दइ । पत्रपत्रिकां उकियात कयाः टिप्पणी च्वया हयेव तिनि मन्त्रीतय्सं आः थम्हं नं छुं यायेमाली धकाः बिचाः याइ । झाडाबान्ता थेंज्याःगु ल्वचं छुं यात धकाः मन्त्री हे ब्वाँय् वनाः स्वः वनेमाःगु नं खँ मखु । अज्याःथाय् नितका प्यतका वंगु वासः तक हे उपलब्ध मजुइगु धायेबलय् थ्व सरकार व स्वास्थ्य प्रशासनया चरम वेवास्ता खः । दुर्गम थासय् स्वास्थ्य शिक्षाया कमी, बांलाःगु त्वनेगु लःया अभाव आदि कारणं थज्याःगु महामारी ल्वय्या समस्यात इलय् ब्यलय् पिहां वयेगु याः । थ्व आः जकया समस्या मखु । न्हापा नं तःक्वः हे थ्व समस्या वयेधुंकूगु दु । तर सरकारं उकी वास्ता मयायेगु धइगु थःगु देशया जनताप्रतिया गैरजिम्मेवारीपना व मनूया म्वायेगु अधिकारया समेत चरम हनन खः ।",http://www.nepalmandal.com/content/2709.html
न्ह्यागु जूसां संसद निं अवरुद्ध ,"Posted on Mon Jul 13, 2009  5:59 pm NST","सरकारं सतक जाम यानाः यातायात बन्द याइपिंत तुरुन्त कारवाही यायेगु नीति ला हल तर स्वयम् सरकार दयेकेगु ज्या याइपिं राजनीतिक पार्टी दुने धाःसा आः सतक जाम यायेगु पलेसा संसद जाम यायेगु अभियान शुरु जूगु थें च्वं । माओवादीं जाम यानातःगु सदन बल्ल बल्ल खोले जुल, म्हीग हानं फोरमं सदन अवरुद्ध यानाः थःपिनि विरोध प्रकट यात । फोरमया संसदीय दलया ज्याकू सुनां प्रयोग यायेगु धइगु ल्वापुया कारणं म्हीग छगू पुचः फोरम सभासदतय्सं सदनय् नाराबाजी यानाः ज्या हे न्ह्याके मबिउगु खः । थुकिं यानाः सरकारं हःगु नीति तथा कार्यक्रमय् जुइमाःगु सहलह ज्याझवः तकं प्रभावित जूगु दु । उगु अवरोधं यानाः नीति तथा कार्यक्रमय् म्हिगः छन्हु हे जक सहलह यानाः ज्याझवः क्वचायेका छ्वःगु खः । थःपिनि खँ लादे यायेत आः पार्टी दुने संसद अवरुद्ध यानाः समस्या सिर्जना यायेगु न्हूगु कथंया ल्वय् पिहां वल थें च्वं । कांग्रेसं शुरु याःगु थ्व महामारी माओवादी लिपा आः फोरमय् सरे जुयाच्वंगु दु । थम्हं धाःगु खँ मन्यंतले संसद अवरुद्ध यानाः छुं हे कारवाही न्ह्याके मबीगु थ्व पलाखं यानाः सदनपाखें यायेमाःगु जनताया ज्या थातिं लानाच्वंगु जक मखु संविधान च्वयेगु ज्या तकं प्रभावित जुयाच्वंगु दु । राजनीतिक रुपं वइगु समस्या समाधान यायेगु अनेक उपाय दुसां नं उकियात अवलम्बन मयासे छक्वलं संसद अवरुद्ध यायेगु थेंज्याःगु पलाः न्ह्याकाः राजनीतिक पार्टीतय्सं जनताप्रतिया थःपिनि गैरजिम्मेवारीपह बांलाक हे ब्वयाच्वंगु दु । संसदयात थःगु मर्यादाय् तयाः मन्ह्याकल धाःसा सांसदतय् नं मर्यादा व प्रतिष्ठा मदइगु खँयात सकलें पार्टीतय्सं मनन यायेमाःगु आवश्यकता दु ।",http://www.nepalmandal.com/content/2759.html
बुलुसेच्वंगु झीगु आर्थिक किपा ,"Posted on Wed Jul 15, 2009  8:29 pm NST","सरकारं पिकाःगु न्हूगु आर्थिक र्सर्वेक्षणं देय्या आर्थिक किपाया बुलुगु चित्रण याःगु दु । सत्ताय् वइपिं सरकारतय्सं थःपिनि पालय् यक्व ज्या याना, व याना, थ्व याना धकाः तसकं बय्बय् याइ तर अन्तिमय् वनाः छु सी दइ धायेबलय् उमिसं याःगु छुं नं ज्याया लिच्वः धाःसा उलि बांलाःगु दइ मखु । गुगुं नं सरकारं तइगु आर्थिक लक्ष्य गबलें नं पूवंके फइ मखु । लक्ष्य पूवंसां हे आः झीत मगाये धुंकल । थज्याःगु अवस्थाय् लक्ष्य तक हे थ्यंके मफइगु आर्थिक गतिं झीत गनं नं थ्यंकी मखु । राजनीतिक क्रान्ति लिपा आर्थिक क्रान्ति याये धकाः सुरे जूपिं राजनीतिक पार्टीसं थुकी गम्भीर जुयाः बिचाः मयायेगु खःसा मेगु निद"" प्यद"" लिपा नेपाःया 'असफल राष्ट्र'या धलखय् झीसं चाहे मजूसां नं तयेत झी बाध्य जुइ माली । नेपाःया जःलाखःला देय् चीन व भारत आः विश्वया हे दकलय् गतिमान आर्थिक वृद्धि ज्वनाः न्ह्याः वनाच्वंगु दु । उमिगु आर्थिक प्रगति खनाः आः युरोप अमेरिकाया ध्यान तकं अन वनाच्वंगु दु । तर थज्याःगु इलय् नं नेपाः धाःसा शुन्य बराबरया आर्थिक वृद्धि ज्वनाः न्ह्याः वनाच्वंगु दु । सरकारतय्सं धायेगु यानाच्वंगु आर्थिक वृद्धिया सूचकांकयात तक नं पत्याः याये फइगु अवस्था मदु । छगू पार्टीं मेगु पार्टीत तथ्यांकया थासय् मिथ्यांक न्ह्यब्वल धकाः द्वपं बीगु यानाच्वंगु ला झीसं हे खंगु जुल । उकिं आया: ई तसकं लिबाये धुंकूगु दु । व सिबें दकलय् चिन्ताया विषय ला छु धायेबलय् देय् अवस्थाय् थ्यनेधुंकलं नं सत्ताय् वनीपिं राजनीतिक दलत गम्भीर मजूनि । थ्व नेपाःया लागिं छुं हे कथं स्वस्थकर मखु ।",http://www.nepalmandal.com/content/2796.html
नीति तथा कार्यक्रमय् हे सत्तारुढतय् विवाद ,"Posted on Sun Jul 12, 2009  10:55 pm NST","एमाले, कांग्रेस, फोरमया बछि ब्व व तमलोपा समेत जानाः दयेकूगु वर्तमान सरकारया नीति तथा कार्यक्रम आः नकतिनि पिहां वःगु दु । ता: ई तक दिनाच्वंगु संसद अधिवेशन खुल्ला यायेगु सहमति माओवादीलिसे जुइवं चायेकूगु सदनय् राष्ट्रपति डा. रामवरण यादवं नीति तथा कार्यक्रम ब्वनादीगु खः । नीति तथा कार्यक्रमयात विपक्षी माओवादीं विरोध याइगु ला स्वाभाविक हे जुल, स्वयम् सरकारय् हे दुथ्याःगु कांग्रेस व फेारमं समेत विरोध याना हःगुलिं थ्व कार्यक्रमया औचित्यय् हे न्ह्यसः पिहां वःगु दु । थ्व कार्यक्रमयात उमिसं संयुक्त सरकारया कार्यक्रम मखुसें एमाले याकःचिया कार्यक्रम थें च्वन धासें उकी संशोधन प्रस्ताव तयेमाःगु बिचाः समेत पित हःगु दु । वर्तमान सरकार एमाले याकःचिया मखु । अझ धायेगु हे खःसा थ्व सरकार गठन यायेगु ज्याय् स्वयम एमाले स्वयां नं कांग्रेसया अप्वः भूमिका दु । कांग्रेस सभापति गिरिजाप्रसाद कोइरालाया प्रस्ताव व प्रयासया लिच्वः कथं हे थ्व सरकार गठन जूगु खः । उकिं कांग्रेसं थुकी दवाव कायम यायेत स्वइगु स्वाभाविक खः । अथे हे फोरम थ्व सरकार निर्माणया दकलय् निर्णायक शक्ति हे जुल । थ्व नीति तथा कार्यक्रमय् एमालें वहे पुलांगु लोकप्रिय ज्याझवःत हःगु दु गुकियात पूवंकाः एमालें जनमत थःगु पक्षय् काइ धकाः तत्कालिन कांग्रेसं सरकार हे क्वःथला बिउगु खः । एमालें थः याकःचिगु सरकारया पालय् हे लागू याये मफुगु थ्व ज्याझवः आः कर्पिनि निर्देशनय् चले यायेमाःगु सरकारय् च्वनाः गथे लागू याये फइ धकाः पत्याः यायेथाय् म्हो जक दु ।",http://www.nepalmandal.com/content/2738.html
आखिर छाय् दयेकी पूवंके मफइगु बजेट ? ,"Posted on Wed Jul 15, 2009  8:30 pm NST","एमाले नेतृत्वया कांग्रेस, फोरम, तमलोपाया मंकाः सरकारं थःगु न्हापांगु बजेट सार्वजनिक याःगु दु । २ खर्ब ८५ अर्ब ९३ करोड तकाया थ्व बजेटयात आलोचना कम व तारिफ यक्व याइपिं पिहां वःगु खने दत। सकस्यां तारिफ यायेबहःगु बजेट दयेकाः सरकारं धाथें नं बांलाःगु हे ज्या याःगु दु धायेमाः । तर बजेटय् दुथ्यानाच्वंगु खँयात सकस्यां तारिफ याःसां उकियात कार्यान्वयन नं याये फइगु खः ला धइगु खँय् धाःसा यक्वसिनं शंका प्वंकूगु दु। बजेटय् आपालं बांलाःगु खँ दु। तर सरकारं उकियात पूवंकीगु खँय् धाःसा सुयां हे विश्वास मदु। आखिर सरकारं थथे पूवंके फइ धइगुली हे शंका जुइ कथंया बजेट छाय् दयेकल? थःपिंसं दयेकागु बजेटय् उल्लेखित खँत पूवंके फइगु खः वा मखु धइगु ला सरकारं नं मसिउगु ला पक्कां खइ मखु। तर नं सरकारं अज्याःगु असम्भव खँत बजेटय् समावेश याःगुया छता हे जक कारण जुइफु, जवाफदेहिताया अभाव। बजेटय् उल्लेख याःगु खँत छुं जुयाः पूमवन हे धाःसां सरकारं सुयातं जवाफ बीमाःगु आवश्यकता मदु। यदि सुनां न्यन हे धाःसां नं सरकारं लिसः बी - शान्ति सुरक्षाया अभाव, विपक्षीं याके मबिउ, हडताल, बन्द आदि। दोष मेपिंत चीकाः थःगु कमजोरी त्वपुइगु आपालं उपायत दु। थःपिंसं हे ताः तयागु लक्ष्य पूमवन धकाः सरकार लज्या चायेमाःगु, सुयातं स्पष्टीकरण बीमाःगु वा क्षमा फ्वनेमाःगु आवश्यकता मदु। अय् जुयाः कमजोर बजेट दयेकाः आलोचनाया पात्र जुयाच्वनेगु स्वयां फयांफछि बांलाःगु निबन्ध थेंज्याःगु बजेट दयेकाः न्ह्यब्वल धाःसा तारिफसां जुइ । आःया बजेट थ्व मानसिकतां ग्रस्त खनेदु ।",http://www.nepalmandal.com/content/2797.html
कार्यतालिकाय् जुइत्यंगु मेगु संशोधन ,"Posted on Fri Jul 17, 2009  7:18 pm NST","संविधान च्वयेगु लागिं दयेकातःगु कार्यतालिका हानं छक्वः संशोधन जुइगु जूगु दु। थ्वयां न्ह्यः प्यक्वः ला संशोधन जुइ हे धुंकूगु दु। आः न्याक्वःगु संशोधन यानाः हानं छक्वः संविधान दयेकेगु ग्वसाःयात उखेथुखे यायेत्यंगु खः। संविधान दयेकेगु हे वर्तमान संविधानसभा व संसदया मू ज्या खः। थ्वहे संविधान च्वयेगु लागिं राज्यं अर्बौं तका खर्च यानाः संविधानसभाया चुनाव याःगु खःसा चुनावं त्याना वःपिं फुक्क हे सभासद्तय् छगू हे जक एजेण्डा धइगु संविधान च्वयेगु खः। तर विडम्बना, देशय् थ्वहे संविधान च्वयेगु ज्यायात धाःसा सुं हे सभासदं प्राथमिकताया धलखय् लाकातःगु दु। राजनीतिक पार्टीतय्गु ध्यान थ्व इलय् दुगु सरकार क्वःथलेगु, मेगु सरकार दयेकेगु, फुसा वयात नं क्वःथलाः हानं मेगु सरकार दयेकेगु ज्याय् हे जक केन्द्रित जुयाच्वंगु दु। उकिया हे लिच्वः कथं संविधान दयेकेगु ज्या लिज्यां लिज्यां वनाच्वंगु खः। संविधान दयेकेगु लागिं धकाः तयार यानातःगु कार्यतालिकायात हानं हानं संशोधन यायेमाःगु आवश्यकता थुकिं यानाः जुयाच्वंगु खः। थःपिंसं हे दयेकागु तालिकायात थथे न्याक्वः तक संशोधन यायेमाःगु धइगु संविधान दयेकेगु जिम्मा कया वःपिं राजनीतिक पार्टीतय्गु घोर गैरजिम्मेवारीपनया दसि खः। पार्टीतय्सं थौंकन्हय् संविधान दयेकेगु ज्याय् गुगु उदासिनता क्यना वयाच्वंगु खः, यदि थ्व थथे हे जारी जुयाच्वनीगु खःसा कार्यतालिकायात संशोधन यायेगु जक मखु मेगु हे कार्यतालिका दयेकाः ज्या यायेमालीगु अवस्था नं मवइ धाये फइ मखु। उकिं संशोधन कार्यतालिका मखु पार्टीतय्गु पहःयात यायेमाःगु मू आवश्यकता दु ।",http://www.nepalmandal.com/content/2827.html
मुनाच्वंगु फोहोरद्वँपाखें वयेफुगु खतरा ,"Posted on Thu Jul 30, 2009  7:16 pm NST",सिसडोलया स्थानीय जनतां फोहोर पना बिउगु कारणं येँदेय् हानं छक्वः बांमलाक दुर्गन्धित जूगु दु। थज्याःगु दुर्गन्ध नतुनाः म्वायेगु यमितय् लागिं न्हापा नियति खःसां आः बानी जुइधुंकल। तर थुपालय् जाजरकोटय् हैजां कयाः सलंसः मनूत सीधुंकूगु घटनां यानाः धाःसा येँय् मुनाच्वंगु थ्व फोहोरपाखें नं अज्याःगु हे छुं महामारी ब्वलनीगु खः लाकि धइगु तःधंगु चिउताः पिकया बिउगु दु गुगु अस्वाभाविक मखु । अथे धकाः अज्याःगु महामारी पिहां वइ मखु धकाः धायेगु छुं आधार नं मदु। आः नकतिनि हे राजधानीया थीथी अस्पतालतय्सं राजधानीइ फोहोरया कारणं विरामीतय् चाप न्हापा स्वयां अप्वःगु जानकारी बिउगु दु। थौंकन्हय् थनया अस्पतालय् फोहोरपाखें संक्रमण जुइगु ल्वचं ग्रस्त जुयाः क्यं वइपिं विरामीत न्हापा स्वयां अप्वःगु खँ वयाच्वंगु दु। थ्व बांलाःगु संकेत मखु। स्वास्थ्य सम्बन्धी गुगुं नं निकायं आः तक थ्व फोहोरद्वँपाखें गज्याःगु लिच्वः लाकी व उकिं छु खतरा पिकाइ धकाः आः तक अध्ययन याःगु खइ मखुनि। उकिं थनया थीथी अस्पतालय् फोहोरपाखें जुइगु ल्वय्या विरामीत अप्वयाच्वन धकाः गुगु खँ पिहां वयाच्वंगु खः थुकिं कन्हय् बिचाः याना सिबें तःधंगु समस्या पिमकाइ धकाः धायेफुगु अवस्था मदु। थ्व संकेतयात सरकारं गम्भीर रुपं कायेमाः। अले थुकियात पनेगु लागिं गुलि फु उलि याकनं माःगु पलाः ल्ह्वनेमाः। यदि फोहोरया व्यवस्थापन यायेगु ज्या तुरुन्त याये मफइगु खःसा बर्खाया थ्व मौसमय् उकिं जुइफइगु महामारीयात पनेगु उपायत जूसां सम्बन्धित निकायपाखें याकनं अवलम्बन यायेमाःगु आवश्यकता दु ।,http://www.nepalmandal.com/content/3054.html
मुनाच्वंगु फोहोरद्वँपाखें वयेफुगु खतरा ,"Posted on Thu Jul 30, 2009  7:57 pm NST",सिसडोलया स्थानीय जनतां फोहोर पना बिउगु कारणं येँदेय् हानं छक्वः बांमलाक दुर्गन्धित जूगु दु। थज्याःगु दुर्गन्ध नतुनाः म्वायेगु यमितय् लागिं न्हापा नियति खःसां आः बानी जुइधुंकल। तर थुपालय् जाजरकोटय् हैजां कयाः सलंसः मनूत सीधुंकूगु घटनां यानाः धाःसा येँय् मुनाच्वंगु थ्व फोहोरपाखें नं अज्याःगु हे छुं महामारी ब्वलनीगु खः लाकि धइगु तःधंगु चिउताः पिकया बिउगु दु गुगु अस्वाभाविक मखु । अथे धकाः अज्याःगु महामारी पिहां वइ मखु धकाः धायेगु छुं आधार नं मदु। आः नकतिनि हे राजधानीया थीथी अस्पतालतय्सं राजधानीइ फोहोरया कारणं विरामीतय् चाप न्हापा स्वयां अप्वःगु जानकारी बिउगु दु। थौंकन्हय् थनया अस्पतालय् फोहोरपाखें संक्रमण जुइगु ल्वचं ग्रस्त जुयाः क्यं वइपिं विरामीत न्हापा स्वयां अप्वःगु खँ वयाच्वंगु दु। थ्व बांलाःगु संकेत मखु। स्वास्थ्य सम्बन्धी गुगुं नं निकायं आः तक थ्व फोहोरद्वँपाखें गज्याःगु लिच्वः लाकी व उकिं छु खतरा पिकाइ धकाः आः तक अध्ययन याःगु खइ मखुनि। उकिं थनया थीथी अस्पतालय् फोहोरपाखें जुइगु ल्वय्या विरामीत अप्वयाच्वन धकाः गुगु खँ पिहां वयाच्वंगु खः थुकिं कन्हय् बिचाः याना सिबें तःधंगु समस्या पिमकाइ धकाः धायेफुगु अवस्था मदु। थ्व संकेतयात सरकारं गम्भीर रुपं कायेमाः। अले थुकियात पनेगु लागिं गुलि फु उलि याकनं माःगु पलाः ल्ह्वनेमाः। यदि फोहोरया व्यवस्थापन यायेगु ज्या तुरुन्त याये मफइगु खःसा बर्खाया थ्व मौसमय् उकिं जुइफइगु महामारीयात पनेगु उपायत जूसां सम्बन्धित निकायपाखें याकनं अवलम्बन यायेमाःगु आवश्यकता दु ।,http://www.nepalmandal.com/content/3057.html
अन्ततः माओवादी नं बहुपदीय प्रणालीइ ,"Posted on Fri Jul 31, 2009  6:13 pm NST","अन्ततः एनेकपा (माओवादी) नं पुलांगु ढाँचाया संरचनायात त्वःताः बहुपदीय प्रणालीइ प्रवेश जूगु दु। छुं कार्यकर्तातय् विरोधया वावजूद नं माओवादीं थःगु पार्टीयात बहुपदीय प्रणालीइ यंकेगु निर्णय याःगु खः। थ्व स्वयां न्ह्यः नेकपा (एमालें) नं थःगु पार्टीयात बहुपदीय प्रणालीइ यंकूगु खः। आः माओवादीं नं देशय् वःगु न्हूगु परिवेश  व न्हूगु सन्दर्भयात ध्यानय् तयाः थःगु पार्टीयात बहुपदीय प्रणालीइ यंकूगु दु। माओवादीइ आः तक अध्यक्षं छु निर्णय यात वहे मुक्कं पार्टीया निर्णय जुइगु जुयाच्वंगु खः। ताःई तक भूमिगत जुयाच्वंगु व उकिसनं जनयुद्ध संचालन यायेमाःगु पार्टी जूगु ल्याखं थुकिया संरचना अथे जुइगु स्वाभाविक नं खः। तर आः ई व माओवादीया पोजिशन हिलेधुंकल। थज्याःगु अवस्थाय् माओवादीं थःगु पार्टीया ढाँचा हिलेमाःगु आवश्यक नं जुइ। उकियात हे ध्यानय् तयाः थ्व निर्णय याःगु जुइमाः। तर न्हूगु संरचनाय् वनेसातकि उकिं ज्या या हे याइ धकाः दावी यायेगु धाःसा पाय्छि मजुइफु। गथे कि एमालें नं बहुपदीय संरचनाय् वनेसातकि अन दुने अध्यक्षया अधिकार गुलि, उपाध्यक्षया अधिकार गुलि, महासचिवया अधिकार गुलि धइगु खँय् विवाद पिहां वःगु खः। अज्याःगु विवाद माओवादीइ पिहां मवये माल। यक्व पद दयाः अधिकार क्षेत्र स्पष्ट मजुल धाःसा फुक्क हे पदया नेतातय्सं अधिकार लाकालुकु यायेत स्वइ। थुकियात शुरुइ हे व्यवस्थित याये मफुत धाःसा लिपा वनाः थ्व छगू प्रवृत्ति हे जुइगु नं खतरा दु। देशय् वःगु लोकतान्त्रिक सन्दर्भय् मंकाः नेतृत्वय् पार्टी न्ह्याकेगु ज्यां सकसितं सम्मान व सकसितं अधिकार दइगु ग्यारेन्टी याये फइ ।",http://www.nepalmandal.com/content/3074.html
गृहयात हाथ्या बीगु निगू घटना ,"Posted on Tue Aug 4, 2009  5:16 pm NST","गृह मन्त्री भिम रावलं देशय् शान्ति सुरक्षा कायम यायेगु धकाः सदनय् विशेष कार्यक्रम न्ह्यब्वयाच्वंगु इलय् लाक्क राजधानीइ निगू गुण्डागर्दीया घटना जुल। छगू, वाईसीएल कार्यकर्तापाखें बालाजु औद्योगिक क्षेत्रया महाप्रबन्धकयात हातपात। मेगु, गृह मन्त्रीया हे पार्टीया भातृ संगठन अनेरास्ववियुया कार्यकर्तापाखें  त्रिचन्द्र क्याम्पसया चिफयात हातपात। निगुलिं घटनां देशय् अप्वयाच्वंगु अराजकता व उकिं यानाः ब्वलनाच्वंगु आतंकया वातावरणयात बांलाक हे उलाः क्यनाच्वंगु दु। खुँ, लुटेरा थेंज्याःपिंसं ला बहनी सुनां मखंक जक लुटपाट याइ, तर गुपिं सरकारय् दु उमि हे कार्यकर्तातय्सं थथे न्हिनय् हे सकस्यां न्ह्यःने थःपिंसं हे माने यायेमाःपिं शिक्षक व सरकारी अधिकृततय्त आक्रमण याइ। थुकियात पनेगु संयन्त्र गृह मन्त्रीयाके दु ला? वय्कलं खुँ लुटेरातय्त ज्वनेगु कुनेगु योजना ला दयेकातःगु दु जुइमाः, तर थःगु हे पार्टी व थीथी भातृ संगठनया कार्यकर्तातय्त ज्वनेगु कुनेगु गुगुं ग्वसाः धाःसा अवश्य नं दयेकूगु दइ मखु। थौं देय्या गृह प्रशासनयात धाथेंयापिं लुटेरात सिबें नं थज्याःपिं हे राजनीतिक दलया कार्यकर्तातय्सं हाथ्या बियाच्वंगु दु। उमिसं याइगु आतंकया मात्रा जक फरक जुइगु खः सिबाय् रुप धाःसा करिब वहे जुयाच्वनी। सलंसः सशस्त्र पुचः दुगु तराईया खँ हे त्वःते, थौं राजधानी तकं सत्तारुढ पार्टीया कार्यकर्तापाखें सुरक्षित जुयाच्वंगु मदु। थः कार्यकर्तां न्ह्यागु हे अपराध याःसां उमित ज्वनेगु ज्या सरकारं याइ मखु। गृह मन्त्री रावल व वय्कःया पार्टी देशय् शान्ति सुरक्षा कायम यायेत धाथें प्रतिवद्ध खः कि मखु धइगु खँ थःहे कार्यकर्तायात कारवाही याइ लाकि मयाइगु धइगुलिं पुष्टि याइ ।",http://www.nepalmandal.com/content/3139.html
न्हूगु सुरक्षा नीति व पार्टीतय् नीति ,"Posted on Sun Aug 2, 2009  5:10 pm NST","देशय् शान्ति सुरक्षा कायम यायेत सरकारं हःगु विशेष सुरक्षा कार्यक्रम थुथाय् चर्चाय् वयाच्वंगु दु। न्हूम्ह गृह मन्त्रीं राजधानी येँदेय्यात सुरक्षित यायेगु लागिं सुरक्षाकर्मीतय् ल्याः थपे यायेगु, अपराधीयात कारवाही यायेगु, सूचनाया अझ तःधंगु सञ्जाल दयेकेगु आदि थीथी ग्वसाः दयेकाः न्ह्यःने हःगु दु। गृह मन्त्रीया ग्वसाःयात भ्वँतय् निबन्ध थें ब्वनेबलय् थ्व तसकं बांलाः जू। कुंखिनेथाय् मदु। तर मू न्ह्यसः धाःसा वहे खः, थ्व सुरक्षा कार्यक्रम लागू खुन्हु जुइ ला ? नेपालय् थौंकन्हय् अशान्ति व असुरक्षा अप्वया वनाच्वंगु केवल अपराधी जक अप्वःगुलिं मखु। थुकिया न्हापांगु श्रय राजनीति व राजनीतिक पार्टीतय्त हे वनी। बिचार व कार्यक्रमया लिधंसाय् चुनाव त्याकेगु औकात मदया वंलिसे राजनीतिक पार्टीतय्सं गुण्डा व थीथी आपराधिक ज्या याइपिं संगठित अपराधीतय्त समेत छ्यलेगु यानाच्वंगु दु। थज्याःपिंत छ्यलाः पार्टीतय्सं चुनाव ला त्याकी, अले चुनाव धुंकाः उमिसं न्ह्यागु हे तःधंगु अपराध याःसां उमित संरक्षण बीत राजनीतिक पार्टीत हे बाध्य जुइ। गुलिखे संगठित अपराध याइगु पुचःया डनतय्सं खुल्ला रुपं हे थःपिंत फलाना पार्टीया कार्यकर्ता धकाः म्हसीका बीगु यानाच्वंगु दु। सुं डनयात गनं ज्वन धाःसा वयात त्वःति वा बांलाक ति धकाः दकलय् न्हापांगु फोन पार्टी नेतापाखें वइ। राजनीतिक पार्टीतय्सं थःगु पार्टीया अपराधीतय्त थुकथं संरक्षण बीगु चलन ल्यनाच्वंत्तले गृह मन्त्रीं न्ह्याक्व हे बांलाःगु सुरक्षा नीति हःसां व छगू उत्कृष्ट साहित्यिक निबन्ध स्वयां अप्वः छुं मजुइगु खँय् शंका मयाःसां जिउ ।",http://www.nepalmandal.com/content/3103.html
बाह्य चक्रपथया विरोध छाय् ? ,"Posted on Mon Aug 3, 2009  3:36 pm NST","सरकारं दयेकेगु धकाः ताः तयातःगु बाह्य चक्रपथयात सतुंगः लागाया स्थानीय जनतां विरोध याःगु बुखँ पिहां वःगु दु। बाह्य चक्रपथ आयोजनां सतुंगलंनिसें हे थ्व ज्या न्ह्याकेगु धकाः ताः तयातःगु खः। थ्व चक्रपथया ६.५ किलोमिटर लँ सतुंगः लागाय् लाः। तर बाह्य चक्रपथ वयेसातकि स्थानीय मनूतय्गु छेँबुँ अतिक्रमित जुयाः अन च्वंपिं किसानतय्त भूमिहिन दयेका बी। जीवनजःछि बुँज्या याना वयाच्वंपिं किसानत बुँ मदयेसातकि रोजगारविहिन जुइ। उमिसं न्हूगु ज्या याये सइ मखु। मुआब्जा कथं सरकारं बिउगु दां नयेत्वने यायां हे फुइ। वयां लिपाया उमिगु जीवन नारकीय जुइ। सरकारं आः तक स्वनिगःया गुलि नं थासय् जग्गा अतिक्रमण यानाः विकास यात व फुकलीसं हे पिनेयापिं मनूतय्सं वयाः लबः काःगु बाहेक स्थानीय मनूतय् धाःसा विजोग हे जक जूगु दसु झीके दु। आः दयेकेगु धकाः चर्चाय् हयाच्वंगु बाह्य चक्रपथं नं स्वनिगःया अत्यधिक नेवाः किसानतय्त वहे हविगतय् लाकीगु निश्चित दु । उकिसनं दकलय् खतरनाक खँ ला छु धायेबलय् थ्व चक्रपथ वयेसातकि वया जःखः पिनेयापिं मनूत प्रशस्त मात्रां च्वं वइ। उमिसं उगु लागाया स्थानीय संस्कृति, रहनसहन व जीवनशैलीयात प्रभावित याइगु ला द हे दु उकिया नापनापं पूर्वाधारया कमीं यानाः लः, धः व पर्यावरणया नं उलि हे तःधंगु समस्या पिकया बी। अझ पिनेयापिं मनूतय् चाप अप्वयेकाः थनया स्थानीय नेवाःतय्त नेवाः भूमिइ हे अल्पमतय् लाका बीगु तःधंगु खतरा ला द हे दनि। उकिं बाह्य चक्रपथयात कम से कम नं नेवाःतय् ल्हातय् राज्य शक्ति लाः मवःतले शुरु यायेगु पाय्छि जुइ मखु ।",http://www.nepalmandal.com/content/3119.html
जाजरकोटया प्रकोप व संघीय व्यवस्था ,"Posted on Thu Aug 6, 2009  4:04 pm NST",जाजरकोटय् न्यनाच्वंगु झाडाबान्तां कयाः मनू सीगु क्रम अझ नं दिउगु मदुनि। म्हिगः तक नं निम्ह मनू सित धइगु समाचार पिहां वःगु दु। सरकारं झाडाबान्ता पनेगु लागिं अनेक कुतः यानां नं पने मफयाच्वन धकाः पिने धायेगु यानाच्वंसां अनया यथार्थ धाःसा हानं मेगु हे जुयाच्वंगु खँ स्थानीय मनूतय्सं धायेगु याः। जाजरकोटया झाडाबान्ता नियन्त्रण यायेगु लागिं सरकारपाखें छ्वःपिं गुलिखे चिकित्सकत अन थ्यं हे मथ्यंगु व थ्यंपिं नं थःत हे ल्वय् सरे जुइ धकाः अनं बिसिउँ वयाच्वंगु समाचार वःगु दु। उगु लागाया झाडाबान्ता प्रकोप निरीक्षण यायेत स्वास्थ्य मन्त्री जक मखु स्वयम् प्रधानमन्त्री हे अन वनाः स्वया वयेधुंकलं नं पाय्छि मात्रां वासः छ्वये मफुनिगु खँ नं धाःगु दु। थुकिं यानाः उगु लागाया झाडाबान्ता नियन्त्रण मजुयाच्वंगु खः। थुुथाय् नेपाःया प्रशासन जक मखु जनताया सेवा याये धइगु शपथ नयाः चिकित्सा ख्यलय् वयाच्वंपिं चिकित्सकतय्गु नैतिकतायात कयाः नं न्ह्यसः थनेमाःगु जुयाच्वंगु दु। चिकित्सकतय् हक हितया सुरक्षा यायेगु ताः तयाः गठन जुयाच्वंगु चिकित्सक संघ दु। लिसें मेमेगु नं चिकित्सकतय् निकाय दु। तर नेपाःया हे छगू जिल्लाय् अपाय्धंगु महामारी जुलं नं सुं चिकित्सक पुचलं थःपिं अन वनाः उद्धार याये धकाः मती मतः। थ्व तसकं दुर्भाग्यपूर्ण खँ खः । वास्तवय् जाजरकोटय् थ्व महामारी जूगुया मू कारण वासः छचाःया निंतिं समेत राजधानीया ख्वाः स्वया च्वनेमाःगुलिं खः। थज्याःगु अवस्था मदयेकेगु लागिं नं नेपाःयात संघीय व्यवस्थाय् यंकेमाःगु आवश्यकता दु। संघीय व्यवस्था जूसा अज्याःगु समस्यायात अनं हे समाधान याये फइ ।,http://www.nepalmandal.com/content/3181.html
गाडी दुर्घटनाया कारणत ,"Posted on Fri Aug 7, 2009  5:37 pm NST","येँया रत्नपार्क-वीर अस्पताल लागाय् नकतिनि हे छगः कारं ठक्कर नकाः छक्वलं खुम्ह मनू सीगु घटनां थन सकस्यां नुगः काइँया मिंका बिउगु दु। अय्लाः त्वनाः गाडी चले यानावःम्ह छम्ह ल्याय्चाम्ह चालकं तसकं बांमलाक याःगु उगु दुर्घटनाय् लानाः थ्व खुम्हमछि मनूतय् ज्यान वंगु खः। गाडीया अवस्था स्वयेबलय् चालक स्वयमया नं मृत्यु जुइमाःगु खनेदुसां भाग्यं चालक व वया पासापिं धाःसा बचे जूगु दु । थ्व दुर्घटनाया लिउने अनेक कारण दयेफु। तर छगू आम कारण छु धायेबलय् नच्चागु उमेरय् हे सवारी साधन चले याके बीगु झीगु चलनं थज्याःगु अनावश्यक दुर्घटनात यक्व हे जुयाच्वंगु दु। बहनी लँय् दिकातःगु गाडीइ मोटरसाइकल ठक्कर नः वनीगु, खुल्ला लँय् नं दथुइ च्वंगु डिभाइडरय् न्याः वनीगु आदि घटनात अप्वः यानाः उमेर मत्यःनिपिं ल्याय्म्हचापिं चालकतय्सं याइगु खः। मस्त लय्तायेकेत मांअबुपिंसं मत्यःनिवं हे मोटर, मोटरसाइकल न्याना बीगु प्रवृत्ति, अज्याःपिं ल्याय्म्हचातय्सं अय्लाः त्वनाः सवारी साधन ब्वाकीगु प्रवृत्ति व उमिके कमी जुयाच्वनीगु ट्राफिक जाम आदिं यानाः थज्याःगु दुर्घटनात जुइ। थज्याःपिं हे ल्याय्म्हचापिं चालकतय् कारणं यानाः स्वनिगः दुने यातायात जामया समस्या जुयाच्वनीगु खँ नं ट्राफिक अनुसन्धानं पत्ता लगे याःगु दु। उकिं गुलिखे मनूतय्सं भोट कुर्केगु वा छुं विशेष ज्या यायेगु लागिं निश्चित उमेर तोके यानातः थें आः गाडी व मोटरसाइकल चले यायेगु लागिं नं निश्चित उमेर तोके यायेमाःगु बिचाः नं न्ह्यःने हयाच्वंगु दु। उमेर हे तोके मयायेगु खःसां थज्याःगु प्रवृत्तियात पनेगु लागिं छुं पलाः धाःसा अवश्य नं ल्ह्वनेमाःगु जुयाच्वंगु दु ।",http://www.nepalmandal.com/content/3202.html
विश्व आदिवासी दिवस व नेपाः ,"Posted on Sun Aug 9, 2009  4:35 pm NST","थुगु दँया आदिवासी दिवस थौं विश्वन्यंकं थीथी ज्याझ्वः यासें हनाच्वंगु दु। दँय्दसं ९ अगष्टयात विश्व आदिवासी दिवस कथं हनेगु याना वयाच्वं थें नेपालय् नं थौं थ्व दिवस तःजिक हनाच्वंगु दु। न्हापा जूसा नेपालय् विश्व आदिवासी दिवस थीथी कथंया सांस्कृतिक मेला यानाः नखः थें यानाः हनीगु खः। तर थुगुसी देशय् वयाच्वंगु हिउपाः व उकी देय्या जनजातितय्सं म्हितेमाःगु भूमिकायात ध्यानय् तयाः आदिवासी दिवसयात नखःया रुपय् मखु आन्दोलनया रुपय् हनेगु ज्या जुयाच्वंगु दु । धाथें धायेगु खःसा थौं नेपाः गुगु हिउपाःया लुखाखलुइ लानाच्वंगु खः उखेपाखे विश्वया सम्पूर्ण आदिवासीतय् ध्यान सालेमाःगु खनेदु। छाय्धाःसां थौं नेपाःयात राज्य पुनर्संरचना यानाः न्हूगु नेपाः दयेकेगु धकाः गुगु अभियान न्ह्यानाच्वंगु खः, व धइगु हे वास्तवय् थनया आदिवासी जनजातिया अधिकारयात सुनिश्चित यायेगु धाःगु खः। सदियौंनिसें जातीय, भाषिक, सांस्कृतिक, आर्थिक रुपं उत्पीडनय् लानाच्वंपिं थनया आदिवासी, दलित आदि समुदाययात राज्य संचालनया मूलधारय् हयेगु धइगु हे नेपाःया सही राज्य पुनर्संरचना खः। उकिया लागिं हे नेपाःयात संघीय व्यवस्थाय् यंकेगु व जातीय भाषिक लिधंसाय् प्रदेशत निर्माण यायेगु अभियान थौंकन्हय् न्ह्यानाच्वंगु दु। तर थुकिया विरोध याइपिं गुलिखे पुलांगु राज्यसत्ताया अवशेष तत्वतय्सं धाःसा अझ नं थ्व अधिकार मबीगु षडयन्त्र याना हे च्वंगु दनि। उकिं थज्याःगु षडयन्त्रयात परास्त यानाः विश्व समुदायपाखें दवाव वयेकेगु लागिं थज्याःगु आदिवासी दिवस मार्फत विश्व आदिवासीतय् ध्यान थुखे सालेत झी ताःलायेमाःगु दु ।",http://www.nepalmandal.com/content/3229.html
'अयोग्य' लडाकुतय् मेथाय् पुनःस्थापना ,"Posted on Sun Jul 19, 2009  10:19 pm NST","अनमिनं क्वःछिउगु मापदण्डय् मलाःपिं माओवादीया 'अयोग्य' लडाकुतय्त शिविरं चीकाः मेथाय् पुनःस्थापना यायेगु ज्या न्ह्याःगु दु । अनमिनं अयोग्य धकाः किटान यायेधुंकूसां नं माओवादी जनसेनाया शिविरय् तुं च्वनाच्वंपिं थ्व 'अयोग्य' छापामारतय् ल्याः प्यद्वः स्वयां अप्वः दु । उमित आः ससम्मान अनं चीकाः मेथाय् पुनःस्थापना यायेगु ज्या न्ह्यायेत्यंगु खः । माओवादीं झिदँ तक न्ह्याकूगु जनयुद्धय् ल्वाःगु इलय् योग्य जूपिं थ्व छापामारतय्त आः युद्ध क्वचायेधुंकाः अयोग्य धकाः चीकेबलय् उमित लाइगु मानसिक लिच्वःयात शुक्ष्म ढंगं अध्ययन यायेमाः। थ्व लिच्वःयात यदि उमिसं गलत रुपं थुइकल धाःसा कन्हय् उकिं मेगु समस्या पिहां वइगु खँयात आः हे वाःचायेकेमाः। आः अयोग्य धाःपिं थ्व लडाकुत अनमिनया मापदण्ड कथं जक अयोग्य जूपिं खः। मखुसा थुमिके  बन्दूक चले यायेगु तरिका, गुरिल्ला युद्धया ज्ञान, मेमेगु कथंया घरेलु ल्वाभः दयेकेगु ज्ञान आदि आदि सीप अवश्य नं दु जुइमाः। थनं अयोग्य धकाः यदि थुमित अलपत्र याना बिल धाःसा कन्हय् उमिसं जनयुद्धया दौरानय् सयेकूगु थ्वहे सैन्य सीपयात छ्यलाः जूसां जीविका यायेगु लँपु मालेफु। जनयुद्धय् सयेकूगु सैन्य सीपयात यदि प्यद्वः मनुखं गलत रुपं प्रयोग यात धाःसा उकिं देशय् तःधंगु हे उथलपुथल हयेफु। उमिसं हइगु अज्याःगु उथलपुथलं माओवादीयात जक लिच्वः लाकीगु मखु । थुकिं मुक्कं देय्यात हे बांमलाःगु गालय् थुना बीफु। उकिं आः अयोग्य धाःपिं जनसेनायात शिविरं चीकाः मेथाय् तये यंकेगु जटिल जक मखु अतिकं संवेदनशील ज्या नं खः, थुकियात ल्वमंके मजिउ ।",http://www.nepalmandal.com/content/2860.html
गुथि संस्थानया विकल्पय् कोष ,"Posted on Mon Aug 10, 2009  4:08 pm NST","नेपाः दुनेया जात्रा पर्व धइगु हे खास यानाः नेवाःतय्गु जात्रा पर्व खः। तर थ्व जात्रा पर्व सञ्चालनया जिम्मा कयातःगु गुथि संस्थानं गुथिया जग्गा हिनामिना यायेगु बाहेक गुथि व गुथिपाखें सञ्चालन यायेमाःगु जात्रा पर्व सञ्चालनय् पटक्क हे ध्यान मतःगु खँयात कयाः यक्व न्ह्यवंनिसें हे असन्तोष प्वंकेगु ज्या जुया वयाच्वंगु खःसां थगुनेया यँयाः जात्राय् धाःसा उकियात आन्दोलनया रुपय् हे प्रकट यात। उगु आन्दोलन लिपा सरकार लिसे जूगु वार्तां गठन याःगु उच्चस्तरीय अध्ययन समितिं आः नकतिनि थःपिंसं तयार याःगु सुझाव प्रतिवेदन बारे राष्ट्रिय सम्मेलन हे यासें नेवाःतय् जात्रा पर्व सञ्चालन यायेगु लागिं गुथि संस्थानया विकल्पय् मेगु निकायया प्रस्ताव सिफारिस याःगु दु। उगु समितिं न्ह्यब्वःगु प्रतिवेदनय् आः नेवाःतय् जात्रा पर्व न्ह्याकेत गुथि संस्थानया पलेसा नेवाःतय् संस्कृति सम्पदा संरक्षण व विकास कोष धकाः छगू बिस्कं निकायया प्रस्ताव न्ह्यःने हःगु दु। गुथि संस्थानं नेवाःतय् जात्रा पर्वयात चित्त बुझे जुइक न्ह्याके फइ मखु धइगु सिद्ध जुइधुंकल। उकिं गुमिसं जात्रा पर्व सञ्चालन याइगु खः, वहे निकायया प्रतिनिधित च्वनाः थ्व कोष गठन यायेगु व थुकिं हे जात्रा पर्व सञ्चालनया जिम्मा कायेगु धइगु प्रस्ताव समितिया खः। समितिं याकनं हे थ्व प्रस्ताव सरकारयात लः नं ल्हाइ तिनि। उगु कोष धइगु छगू बिस्कं ऐनपाखें सञ्चालित जुइ। आः नेवाःतय्सं उगु ऐन दयेकाः सदनय् निजी क्षेत्रया ऐन कथं दर्ता यायेगु व पारित यायेत सरकारयात दवाव बीगु प्रस्ताव वःगु दु। संस्कृति संरक्षणया लागिं आः नेवाःतय्सं थ्वहे ऐन व कोष व्यवस्था या धकाः राज्ययात दवाव बी माःगु आवश्यकता दु ।",http://www.nepalmandal.com/content/3250.html
झाडाबान्ताया वासः इइउँ प्रधानमन्त्री ,"Posted on Tue Jul 21, 2009  4:20 pm NST","जाजरकोट व वया जःखः लाःगु जिल्लाय् वंगु छुं वाः न्ह्यवंनिसें ब्वलनाच्वंगु  झाडाबान्ताया प्रकोप पनेगु लागिं सरकारं बियातःगु छुं हे निर्देशन पालना मजुइवं आखिर प्रधानमन्त्री माधव नेपाल थः हे वासःप्वः ज्वनाः उगु लागाया भ्रमणय् झाःगु दु। देशय् ब्वलंगु थ्व महाप्रकोपय् प्रधानमन्त्री स्वयम्पाखें थपाय्धंगु चिउताः क्यनेगु निश्चय नं उत्साहवर्धक खँ खः, तर प्रम नेपालं क्यनादीगु चिउताः तसकं लिबाक वःगुलिं धाःसा उगु लागाया जनता खास लय्ताये फुगु खने मदु । जाजरकोटया थ्व प्रकरणया झ्वलय् देय्या प्रशासन गय् यानाः सञ्चालन जुयाच्वंगु खः, उकियात कयाः धाःसा गम्भीर रूपं बिचाः यायेमाःगु स्थिति वःगु दु। झाडाबान्ताया प्रकोप शुरु जुयाः मनू सिनाच्वन धइगु समाचार न्हिंन्हिं हे वयाच्वनं नं देशय् स्वास्थ्य सम्बन्धी ज्या याइगु प्रशासनं छुं हे याये मफु। मनू हे सीगु थेंज्याःगु विकराल अवस्थाय् तक नं प्रशासन संवेदनशील जुइ मफुगु तःधंगु विडम्बनाया विषय खः। जाजरकोटया समस्या छु खः धइगु सीधुंकाः नं अन सामान्य वासः तकं गय् जुयाः थ्यंके मफुगु खः उकिया बारे छानबिन यानाः निर्देशनया पालना मयाःपिं कर्मचारीतय्त कारवाही हे यायेमाः। झाडाबान्ता दैवी विपत्ति नं मखु, आकस्मिक घटना नं मखु। थ्व पूर्ण रुपं मानवसिर्जित विपत्ति खः। थुकिया सिर्जना सुनां याःगु खः वयात कारवाही यायेगु नं देशय् छगू कथं दण्डहिनताया अवस्था उन्मुलन यायेगुपाखेया हे छगू पलाः जुइ। यदि जिल्ला जिल्लाय् झाडाबान्ताया वासः इनेगु थेंज्याःगु ज्या तकं प्रधानमन्त्री थम्हं हे याये मालाच्वन धाःसा गबलय् निर्माण जुइ थ्व देय् ?",http://www.nepalmandal.com/content/2892.html
जनजाति सभासद्तय् मंकाः दबू ,"Posted on Mon Jul 20, 2009  4:18 pm NST","संविधानसभाय् दुथ्यानाच्वंपिं थीथी राजनीतिक पार्टीया सभासद्तय्सं न्हूगु संविधान च्वयेगु ज्याय् आदिवासी जनजातिया सःयात अझ छगू हे धाः यानाः न्ह्यःने यंकेगु ताः तयाः ककस निर्माण याःगु दु । जनजाति अधिकारयात कयाः राजनीतिक पार्टीतय् बिस्कं बिस्कं बिचाः दुसां नं अन दुनेया सभासद्तय्सं थःपिनि अधिकार सुनिश्चित यायेगु लागिं गुगु छगू हे दबूया निर्माण याःगु खः, व स्वयमय् हे छगू तःधंगु उपलब्धी खः। उकिसनं थ्व दबुलिं जनजाति अधिकार सुनिश्चित यायेगु लागिं आत्मनिर्णयया अधिकार सहित जातीय स्वशासनयात न्हापांगु मागया रुपय् न्ह्यःने तःगु थुकिया मेगु बांलाःगु पक्ष खः। संविधानसभाय् दुथ्याःगु फुक्कं दलतय्सं अझ नं जातीय स्वशासनया मागयात आत्मसात याःगु खने मदुनि । आः जनजाति सभासद्त छथाय् च्वनाः थ्व माग थ्वयेकीबलय् उपिं नं थुकियात कयाः बिचाः यायेत बाध्य जुइ । थीथी पार्टी व थीथी राजनीतिक पृष्ठभूमि ज्वनाः वयाच्वंपिं जूगुलिं थ्व ककस दुने समान बिचाः व समान कार्यक्रम जुइत थाकुइ नं फु । उकिं कम से कम नं जनजातिया अधिकार कायेगु लागिं राजनीतिक वादयात छखे तयाः छगू हे मंकाः नारा व कार्यक्रम थ्व ककसं दयेकेमाः। लिसें थुकियात सुं नं सभासदं थःगु पार्टीया लाइनपाखे ब्वाकेगु ज्या नं याये मजिउ। राजनीतिक अधिकार कायेगु लागिं स्वंगु दबू खःसां थुकी दलगत राजनीतियात प्रवेश याके मजिउ । संविधानसभा, संविधानसभाया थीथी विषयगत समिति व थःथःगु दल दुने थ्व दबुलिं दवाव बीगु ज्या या हे याइ जुइ। थुकिं थीथी दलया कार्यकर्तायात नं छथाय् च्वनाः संघर्ष यायेत प्रेरणा बी ।",http://www.nepalmandal.com/content/2873.html
छाय् निष्त्रि्कय संविधानसभा? ,"Posted on Fri Jul 24, 2009  3:06 pm NST",संविधानसभाय् ज्या मदु। न्यने मात्रं हे नुगः काइँया मिंकीगु खँ खः थ्व। न्हूगु संविधान च्वयेगु लागिं धकाः राज्यं अर्बौं दां खर्च यानाः चुनाव मार्फत निर्वाचित याःगु निकाय खः संविधानसभा। तर थौं उगु संविधानसभाय् छुं ज्या मदु गुकिं यानाः संविधानसभा हे छुं न्हिया लागिं दिकेमाःगु अवस्था वल। यदि छुं ज्या मदइगु खःसा थुकिया ६०१ म्ह सभासद्त छु यायेत? अथें नं न्हूगु संविधान च्वयेगु लागिं बियातःगु ई तसकं म्हो दु। दत्याया दुने संविधान च्वयेगु म्याण्डेट थ्व संविधानसभायात दु। बछि ई ला वने हे धुंकल। छुं ज्या जूगु मदुनि। मनूतय्सं इलय् संविधान च्वये फइ धइगु खँय् शंका याना हयेधुंकूगु दु। थ्व इलय् ला चांन्हि हे ज्या यानाः संविधान च्वये सिधयेके माःथाय् अःखतं ज्या हे मदयेक सुम्क च्वनाच्वनेमाःगु धाथें नं विडम्बनाया खँ खः। छु यानाच्वन संविधान च्वइगु पार्टीया नेतृत्व यानाच्वंपिं नेतात? जनताया हिचःतिइ धँवा दुछ्वयाः सोसे यानातःगु करया दांयात भत्ताय् परिणत यानाः मोजमस्ती यायेत जक ६०१ म्ह सभासदया संविधानसभा दयेकूगु ला पक्कां खइ मखु। जनताया करं भत्ता नसेंलि जनतां बियाछ्वःगु ज्या नं यानाः क्यना बी माल। तर थौंया राजनीतिक पार्टी व सभासद्तय्सं थुकियात वास्ता मयासे संविधान च्वयेगु ज्यायात भ्याः हे महत्व बियाच्वंगु खने मदु। नेतातय्सं क्यनाच्वंगु थ्व पहः स्वयेबलय् थुमि दथुइ संविधान मच्वयेगु मेगु हे कथंया षडयन्त्र यायेगु 'सहमति' जकं दुगु खः लाकि धइगु शंका नं जुया वः। उकिं नेतातय्सं मेगु फुक्क ज्या त्वःताः संविधान च्वयेगु ज्यायात दकलय् महत्व बियाः न्ह्यःने यंके माल। संविधानसभायात ज्या बियाः सक्रिय याये माल ।,http://www.nepalmandal.com/content/2946.html
इहिपा याइपिंत सिरपाःया व्यवस्था ,"Posted on Wed Jul 22, 2009  7:40 pm NST",थुगुसीया बजेटय् सरकारं हःगु छगू न्हूगु व लोकप्रिय कार्यक्रम लागू जुइ न्ह्यः हे विवादय् लाःगु दु । थीथी कारणं इहिपा मजुसे याकःचा लानाच्वंपिं याकः मिस्त व दलित धयातःपिं मिस्तय्त इहिपा याइम्हेसित म्हितं छसीकथं न्यय्द्व व छगू लाख तका सिरपाः बीगु घोषणा थुगुसीया बजेटय् यानातःगु खः । तर सरकारं याःगु थ्व घोषणायात स्वय्म याकः मिस्त व दलित मिस्तय्सं हे विरोध याना हःगु कारणं सरकारया थ्व कार्यक्रम लागू यायेत हे समस्या पिहां वइगु सम्भावना खने दयावःगु दु । याकः मिस्त व दलित मिस्तय् धापू खः इहिपा ध्यबां याकीगु मखु । ध्यबायालागिं याइगु इहिपा टिकाउ नं जुइ मखु । समाजय् प्रतिष्ठित जुयाः च्वनेगु खःसा इहिपा हे यायेमाः धइगु नं मदु । मुख्य खँला दलित व याकःमिसा जुयाः नं समाजय् प्रतिष्ठापूर्वक च्वनेगु वातावरण निर्माण यायेगु खः । राज्यपाखें थखु पाखे कुत: याःसा बांलाइ । देशय् दलित धाल कि अझ नं थी मजिउ थें व्यवहार याइगु याकः मिसायात अपमानपूर्वक स्वइगु अझ भाःत सीम्ह जूसा ला झन सांस्कृतिक रुपं बहिष्कार हे यायेत स्वइगु समस्या ल्यना हे च्वंगु दनि । इहिपा जुल कि थ्व समस्या दइ मखु धायेगु मेगु कथं थ्व समस्यायात ल्यंका हे तयेगु धाःगु खः । उकिं राज्यं थ्व समस्यायात हे गय् यानाः मदयेकेगु खः उखेपाखे ध्यान बीमाःगु खनेदु । अथे खःसां बजेटं थ्व ख्यलय् गुगु संवोधन यात उकिया तरिका ठीक मजुल खयेफु तर नियत धाःसा गलत मखु । सरकारं अज्याःगु समस्या मदयेकेगु लागिं हे थ्व व्यवस्था याःगु खः । तर सरोकारवालां हे उकी आपत्ति क्यंगुलिं थप वहस आवश्यक जूगु दु ।,http://www.nepalmandal.com/content/2912.html
सूर्यग्रहण व नेपाःया हिन्दू मानसिकता ,"Posted on Thu Jul 23, 2009  9:48 pm NST","थुगु शताव्दिया हे दकलय् अन्तिम ताःहाकःगु सूर्यग्रहण म्हिगः क्वचाल। लगातार निघौ तक जुयाच्वंगु व दकलय् सघन ग्रहणया इलय् ला खिउँसे हे च्वनीगु थ्व सूर्यग्रहण विज्ञानया लागिं जक मखु सर्वसाधारण मनूतय् लागिं नं छगू रोचक विषय जूगु दु । खतुं सूर्यग्रहण खगोलया छगू नियमित प्रक्रिया बाहेक मेगु छुं मखु। थ्व छगू इलय् ब्यलय् वयाच्वनीगु विज्ञानया रोमाञ्चकारी संयोग जक खः। तर न्हापा न्हापा थुकिया वैज्ञानिक पक्ष बारे मसिउगु कारणं मनूतय्सं थुकियात धार्मिक रुपं स्वयेगु याना हल। गुकिं यानाः सूर्यग्रहणया इलय् व याये मजिउ, थ्व याये मजिउ धइगु अनेक अन्धविश्वासत सिर्जना याना तल। खास यानाः हिन्दू धर्मय् विश्वास याइपिंसं सूर्यग्रहणयात नितान्त छगू धार्मिक कर्मया रुपय् कायेगु याः। सूर्यग्रहण न्ह्यः म्वः ल्हुइगु, सिधयेकाः म्वः ल्हुइगु, ग्रहण जुयाच्वंत्तले अप्सं च्वनेगु आदि हिन्दू संस्कार खः। थज्याःगु संस्कार हनेमाःगु कारणं सरकारं सूर्यग्रहण कुन्हु सार्वजनिक बिदा समेत बीगु ज्या याःगु दु। वास्तवय् सूर्यग्रहण कुन्हु अज्याःगु विदाया आवश्यकता मदु। थ्व नितान्त हिन्दू मानसिकतां बिउगु बिदा खः। थौं नेपाः धर्म निरपेक्ष देय् घोषणा जुइधुंकाः हिन्दूतय् जक माने यायेमाःगु थज्याःगु पर्व कुन्हु सार्वजनिक बिदा बीगु धइगु देय्या प्रशासकत अझ नं हिन्दू मानसिकतां पिहां वये मफुनि धइगु खँया हे लिच्वः मखु ला? यदि ग्रहण कुन्हु सुयां तःधंगु कर्मकाण्ड यायेमाःगु खःसा वं बिदा काये फइगु व्यवस्था सरकारं यायेमाःगु खः। छन्हु बिदां खास हे गनं छुं लिच्वः लाकीगु ला मखु तर उकिया लिउने सुलाच्वंगु मानसिकतां धाःसा बांमलाःगु हे लिच्वः लाकीगु खनेदु ।",http://www.nepalmandal.com/content/2931.html
सर्वोच्चया फैसला: मेगु जेठ १८ ,"Posted on Sun Jul 26, 2009  9:38 pm NST","उपराष्ट्रपति परमानन्द झां हिन्दी भासं याःगु शपथग्रहणया सर्वोच्च अदालतं खारेज याना बिउगु दु। सर्वोच्चं म्हीग याःगु फैसलां हिन्दी भासं याःगु शपथया कारणं वय्कःया उपराष्ट्रपति पद हे खारेज जुइ ला मधाः तर मात्र मेगु भासं शपथ काःगु कारणं वय्कःया निर्वाचित पदयात हे हाथ्या बीगु ज्या धाःसा याःगु दु। सर्वोच्चया थ्व फैसला लिपा आः वय्कःया पद वनी वा च्वनी ? वय्कलं हानं खँय् भासं शपथ ग्रहण यानादी वा मदी धइगु विवाद शुरु जूगु दु । गन तक देय्या गैस खस भाषाभाषीं थ्व फैसलायात छु दृष्टिकोणं स्वयेगु धइगु खँ दु, थुकियात २०५६ सालया जेठ १८ गते येँ व धनुषाया स्थानीय निकायय् नेपालभाषा व मैथिली भाषा नं छ्यले दइ धकाः निर्वाचित निकायं याःगु निर्णय विरुद्ध सर्वोच्च अदालतं गुगु फैसला न्यंकूगु खः, उकिया हे मेगु रूप कथं कायेमाःगु खनेदु। थ्व देय् अझ नं खस बाहेक मेगु भाय् ल्हाइपिनिगु मखुनि धइगु खँ थ्व फैसलां पुष्टि याना बिउगु दु। यदि खँय् भाय् ल्हाये मसःसा सुं नं मनू थ्व देय्या राष्ट्रपति, उपराष्ट्रपति थेंज्याःगु उच्चपदय् च्वने दइ मखु धइगु खँयात नं थुकिं बांलाक हे उला हे बिउगु दु। संविधानय् नेपाःयात बहुभाषिक मुलुक धयातःसां व्यवहारय् थ्व अझ नं खँय् भाय् ल्हाइपिनिगु हे जक देश खःनि धइगु नं थुकिं क्यना बिल। सर्वोच्चया थ्व फैसला हिन्दीया विरोधय् खःसां देय्या थीथी मातृभाषाया समर्थनय् वयेमाःगु खः। तर अथे मजुसे हिन्दीयात न्ह्यःने तयाः नेपाः दुनेया हे मेमेगु मातृभाषीतय्सं नं थःथःगु भासं शपथ काये दइ मखु धइगु खँ थुकिं क्यना बिल। सर्वोच्चया थ्व फैसला परिवर्तित नेपाःया समावेशी स्वरुपया निंतिं उपयुक्त मजू ।",http://www.nepalmandal.com/content/2987.html
सचिव बढुवाय् नं ब्राम्हणवाद ,"Posted on Mon Jul 27, 2009  5:02 pm NST","सरकारं नकतिनि २२ म्ह सचिवतय्त याःगु बढुवा विवादय् लाःगु दु। विवाद नं छगू जक पक्षं मखु, तःता हे पक्षं खः। दकलय् न्हापां ला सरकारं सचिव थेंज्याःगु उच्चस्तरीय प्रशासकतय्त नं पार्टी कार्यकर्ता नियुक्त याये थें बढुवा यायेगु ज्या याःगु दु। सरकारय् दुपिं थीथी पार्टीतय्सं फलाना सचिव थः मनू खः धासें खल्ती खल्तीं उमिगु नां लिकयाः मन्त्रिपरिषद् पेश यायेगु ज्या जुल। थुकिं यानाः आः सचिव थेंज्याःगु पदय् वनेगु लागिं नं कर्मचारीतय्सं थःगु दक्षता व क्षमता क्यनेगु सिबें पार्टी कार्यकर्ताया म्हसीका पौ क्यना जुइमाःगु आवश्यकता जूगु दु । मेखे सचिव नियुक्त यायेगु ज्याय् वरिष्ठताक्रमयात पटक्क हे ध्यान मबिसे लिपा वःपिंत न्ह्यःने व न्हापा वःपिंत लिउने लाकाः पूर्ण रुपं पक्षपाती भूमिका म्हितूगु दु। थुकिं यानाः कर्मचारीतय् मनोबलयात क्वकयाः चाकडी यायेगु प्रथायात प्रश्रय बीगु खतरा पिहां वःगु दु । अले मेगु दकलय् आपत्तिजनक खँ ला छु धायेबलय् २२ म्ह मछि सचिव ल्यलं नं जातीय रुपं पटक्क हे समावेशी खने मंत। आः नं न्हापाया कालय् थें हे छगू जक जातियापिं मनूतय् बाहुल्यता यक्व खने दत। देशय् राज्य पुनर्संरचना व समावेशीकरणया थपाय्धंगु आन्दोलन जुयाच्वंगु इलय् नं थ्व सचिव नियुक्तिया ज्याय् धाःसा राजनीतिक पार्टीतय्सं थ्व सवालयात मुक्कं हे नकारे याना बिल। थ्व दकलय् विडम्बनापूर्ण ज्या जूगु दु। आः सरकारय् दुपिं राजनीतिक पार्टी व उकिया नेतृत्व अझ नं पुलांगु हे ब्राम्हणवादी मानसिकतां ग्रस्त तिनि धइगु खँ थुकिं प्रस्ट यात। न्हूगु नेपाः दयेकेगु म्हगस इना जुइपिं थज्याःगु चरित्र तसकं विडम्बनापूर्ण जू ।",http://www.nepalmandal.com/content/3000.html
हानं ल्वाभः झिके यायेगु प्रकरण ,"Posted on Tue Jul 28, 2009  4:46 pm NST","रक्षा मन्त्री विद्या भण्डारीया भारत भ्रमणया नापनापं भारतं न्हापा पना तःगु ल्वाभः नं नेपाःयात बीगु जुल धइगु चर्चा शुरु जुइवं उकियात कयाः चिउताः प्वंकेगु ज्या नं अप्वया वःगु दु। खास यानाः ल्वाभःपाखें हे जनयुद्ध यानाः आः स्थगनया अवस्थाय् च्वनाच्वंपिं माओवादी पार्टीया नेतातय्सं थ्व विषययात गम्भीर रुपं कयाच्वंगु खनेदु। थ्वहे खँयात कयाः उमिसं हानं संसद अवरुद्ध याःगु दुसा यदि धाथें ल्वाभः हल धाःसा थःपिंसं सरकारलिसे याना तयागु शान्ति सम्झौता नं भंग याये माली धकाः ख्याच्वः समेत बियाहःगु दु । वास्तवय् आः नेपालं भारतयाके ल्वाभः कायेगु विषय माओवादी जक मखु सकलें देशवासीया नं चिउताःया विषय जुइमाः। थौं देशय् युद्ध मदु। युद्धयात फयांफछि तापाक तयाः शान्ति प्रक्रियायात अझ गति बीमाःगु ई खः थ्व। अले न्हापा युद्धया इलय् क्षति जूगु पूर्वाधारत जक मखु,व स्वयां तःधंगु मेगु विकासया पूर्वाधारत निर्माण यायां वनेमाःगु ई नं खः थौं। थ्व ज्या यायेत झीत यक्व दां माः। आः झीके दुगु दां अज्याःथाय् खर्च यायेमाः। तर उखेपाखे पटक्क हे ध्यान मबिसे हानं वहे युद्धकालीन इलय् थें ल्वाभः न्यायेथाय् दां खर्च यायेगु धइगु सरकारया हद दर्जाया मूर्खता जुइ। थुकिं शान्ति प्रक्रियायात लिच्वः लाकीगु जक मखु विकासया ज्यायात नं लिउने लाकेगु ज्या याइ। माओवादीं थुकी चिउताः क्यनीगु ला स्वाभाविक हे जुल। यदि सरकारं ल्वाभः हल धाःसा उकी शंका यानाः माओवादीं नं गोप्य रुपं ल्वाभः मुंकेगु ज्या यायेफु। थुकिं देशय् हानं छक्वः द्वन्द्वया वातावरण ब्वलंकाः मुलुकयात पुनः नर्कय् घ्वायेगु ज्या याना बीफु ।",http://www.nepalmandal.com/content/3017.html
दूतावास मदुगु देशय् राजदूत ,"Posted on Tue Aug 11, 2009  4:53 pm NST",सरकारं नेपाःया राजदूतावास हे मदुगु देशय् नापं राजदूत नियुक्त याःगु खायात कयाः सभासद्तय्सं विरोध प्रकट याःगु दु। पुलांम्ह मुख्य सचिव भोजराज घिमिरेयात क्यानाडाया राजदूत नियुक्त यायेगु धकाः सरकारं याःगु निर्णय खःसा क्यानाडाय् नेपाःया दूतावास हे मदुगु खा पिहां वयेवं सभासद्तय्सं थ्व विरोध प्रकट याःगु खः । नेपालं छु छु देशय् थःपिनि दूतावास चायेकातःगु दु व गन गन मदु धइगु खाया सामान्य जानकारी तक हे मतसे याःगु थज्याःगु निर्णयं नेपाःयात अन्तर्राष्ट्रिय रुपं हे बदनाम याना बिउगु दु। स्वयम् थःगु देशया बारे हे बांलाक जानकारी मदुपिं मनूत देशया प्रधानमन्त्री मन्त्री जुयाच्वंगु थ्व ति तःधंगु विडम्बना मेगु छु जुइ फइ? थज्याःपिं नालायक मन्त्रीतय् बथानं देशया भिं जुइगु छुं ज्या याइ धकाः कल्पना तक यायेगु नं हास्यास्पद जुइ । मुख्य सचिव थेंज्याःगु पदय् थ्यनेधुंकूम्ह घिमिरे भाजुं नं नेपाःया दूतावास हे मदुगु देशय् थःत राजदूत नियुक्त यातं नं उकिया सहर्ष स्वीकार याःगु देय्या प्रशासनयन्त्रया मेगु हास्यास्पद पक्ष खः। वय्कलं धाथें न्हापा गय् यानाः नेपाःया कर्मचारी प्रशासन सञ्चालन यानाच्वन थ्व नं मेगु रहस्यया विषय जूगु दु । थ्व प्रकरणं थुलि खा स्पष्ट याःगु दु कि नेपालय् देश चले याये धकाः वयाच्वंपिं राजनीतिक नेतात थ्व देशया धाथेंयापिं सेवक मखु। थुपिं देशयात त्यात्या यानाः नइपिं हिंस्रक परजीवी जक खः। थज्याःपिं नेतातपाखें शासित जुइमाःगु नेपाली जनताया दुर्भाग्य खः। थुकिं देशय् वःगु हिउपाःयात विफल नं याना बीफु ।,http://www.nepalmandal.com/content/3275.html
मनसुन वयेवं क्षति नं शुरु ,"Posted on Wed Jul 29, 2009  4:57 pm NST",अन्ततः मनसुन शुरु जुल। येँदेय् नापं देय्या थीथी थासय् वंगु छुं न्हि न्ह्यवंनिसें लगातार वा वयेगु शुरु जूगु दुसा थुकिं यानाः देशय् गुकथंया दैवी विपत्ति वइगु खः अज्याःगु विपत्ति नं वयेगु शुरु जुइधुंकूगु दु। म्हिगः तकया दुने थीथी थासय् खुसिबाः व चलखं ल्हानाः झिंन्याम्ह स्वयां अप्वः मनू सीधुंकूगु दुसा उखे पूर्वय् उकुन्हु तिनि खुसिबाः वःगु कोशीइ हानं अज्याःगु हे बाः वइगु जकं खः लाकि धइगु ग्याःचिकु नं ब्वलंगु दु । थुगुसी खुसिबाः वयाः येँय् विष्णुमति थेंज्याःगु धः ल्वाकज्याःगु खुसि तकं तःदँ धाथें खुसि हे थें च्वंक बाः वःगु दु। थुकिं खुसि त्यलाः दयेकातःगु विष्णुमतिया लिंक रोड नं स्यंका बिउगु दु। उखे थिमि लागाय् ला थुगुसी छेँय् छेँय् हे लः बाः वयाः गाडी समेत डुबे जुल । वा वयेगु म्हो जुल व शहरया दथुं बाः वनीगु खुसिइ लः मंत धकाः धमाधम खुसि त्यलेगु व फुसा न्हंका हे छ्वयेगु कथंया कुतः जुयाच्वंगु दु। सुख्खा यामय् ला अज्याःगु ज्या याउँक याये नं फइ। तर बर्खाय् वा वइगु मौसमय् धाःसा लः अप्वयाः खुसिं हानं पुलांगु हे धार ज्वनेगु कुतः याइबलय् उकथं दयेकातःगु भौतिक संरचना फुक्क स्यंका बी। जनसंख्या अप्वया वःलिसे छेँ अप्वइगु व छेँ अप्वयेवं थःगु सुविधाया लागिं प्राकृतिक सम्पदाय् अतिक्रमण नं अप्वया वइ। तर इलय् ब्यलय् थथे हे खुसिबाः आदि वयाः उमिगु थुकिं हानी नोक्सानी शुरु याना हइगु घटना झीथाय् बरोबर जुइगु याः। आः नं वास्तवय् अथे हे जूगु खः। न्हापांनिसें दुगु प्राकृतिक सम्पदायात नष्ट यायेगु ज्या यात धाःसा कन्हय् हानं छुं कि छुं रुपं उकिया मार ला हे लाइ धइगु खँ दसु खः थ्व ।,http://www.nepalmandal.com/content/3037.html
शपथया भाषा बारे संविधान संशोधन ,"Posted on Sun Aug 16, 2009  4:05 pm NST","उपराष्ट्रपति परमान्द झां हिन्दी भासं काःगु शपथयात सर्वोच्च अदालतपाखें खारेज यायेधुंकाः आः वय्कःयात खस नेपाली भासं हे शपथ कायेमाः धकाः हानं मेगु आदेश बिउगु दु। सर्वोच्च अदालत मुलुकया दकलय् तःधंगु न्यायिक संस्था जूगु कारणं देशय् जुइगु छुं नं कथंया राजनीतिपाखें थ्व प्रभावित जुइ मजिउ धइगु सर्वमान्य मान्यता खः। तर देय्या भाषिक राजनीतिइ धाःसा सर्वोच्च अदालत स्पष्ट रुपं हे सहभागी जू वःगु खः लाकि धइगु आभास उपराष्ट्रपतिया भाषा प्रकरणं याका बिउगु दु। सर्वोच्चय् प्रधानसेनापति रुक्मांगद कटवालया उमेर सम्बन्धी छगू मुद्दा लानाच्वंगु दँदँ दयेधुंकल, स्वय्म कटवाल हे आः पदमुक्त जुइधुंकल तर सर्वोच्चं उकिया फैसला बीगु आवश्यकता आः तक मतायेकूनि। तर उपराष्ट्रपति परमान्द झाया मामिलाय् धाःसा लाबलाया दुने सर्वोच्चं निगू तक आदेश जारी यायेगु फुर्सद पिकाल । थ्वहे झ्वलय् आः राष्ट्रपतितय्सं नं थःथःगु मांभासं शपथ ग्रहण याये दइ कथं संविधान संशोधन यायेगु बारे राजनीतिक पार्टीतय् दथुइ सहमति जूगु खँ प्रकाशय् वःगु दु। उकियात लसकुस हे यायेमाः।  नेपाः आः पञ्चायतकालीन हाकुगु युगय् मदु। राज्यपुनर्संरचना यानाः न्हूगु युगय् दुहां वनेगु यात्राय् नेपाः दु। थज्याःगु इलय् हरेक नागरिकयात थःथःगु मांभासं शपथ ग्रहण यायेगु अधिकार दयेमाः। राजनीतिक पार्टीतय्सं थुकियात महसुस यानाः बांलात। बरु सर्वोच्चं उपराष्ट्रपति विरुद्ध याकन याकनं आदेश जारी याः थें संविधान संशोधनया थ्व ज्या नं याकनं यायेमाःगु खनेदु। देय्या फुक्क नागरिकं सम्मान व समान महसुस यायेखनीगु लँपु थ्वहे जक खः। बांलाःगु ज्याय् छाय् लिबाका च्वनेगु?",http://www.nepalmandal.com/content/3351.html
संवैधानिक समितिया अध्यक्षया ल्यज्या ,"Posted on Fri Aug 14, 2009  5:02 pm NST","एमाले नेता माधव नेपालं त्वःतूगुलिं खाली जुयाच्वंगु संवैधानिक समितिया अध्यक्ष ल्ययेगु लागिं पहल शुरु जूगु दु। थुकिया अध्यक्ष जुइगु लागिं आः माओवादी व नेपाली कांग्रेस दथुइ धेंधेंबल्लाः जुयाच्वंगु दु। माओवादीपाखें डा. बाबुराम भट्टराई व कांग्रेसपाखें निलाम्बर आचार्ययात थुकिया उम्मेदवार दयेकूगु दु । निगू पार्टीया थ्व धेंधेंबल्लाखय् खास यानाः सत्तारुढ पार्टी नेकपा (एमालें) सुयात थःगु भोट बी, वहे त्याइगु निश्चित दु। तर एमालें धाःसा आः तक थःगु स्थिति स्पष्ट मयाःनि। एमाले थौंकन्हय् कांग्रेसलिसे जानाः सरकार चले यानाच्वंगु दु। उकिं एमालेया मत कांग्रेसयात वनीगु सम्भावना यक्व दु। तर छखे वामपन्थी उम्मेदवार दनाच्वंगु दयेक दयेकं एमालें वाम उम्मेदवारयात मत मबिसे कांग्रेसयात बिउ वन धाःसा उकिं एमालेया वाम छबीइ बांमलाःगु हाकः किकी। संवैधानिक समितिया अध्यक्ष ल्ययेगु धइगु सरकार दयेके थें गठबन्धन यायेगु विषय नं मखु। आःया संविधान गणतन्त्र, संघीय व्यवस्था व राज्य पुनर्संरचनाय् आधारिक संविधान खः। अले थ्व विषय धइगु गबलें नं कांग्रेसया एजेण्डा मखु। नेपाःया सन्दर्भयात कयाः धायेगु खःसा थ्व नितान्त क्रान्तिकारी व  परिवर्तनकामी विषय खः। कांग्रेसं थुकियात संवोधन याइ धकाः आशा यायेगु उपयुक्त जुइ मखु। अझ नं थुपिं एजेण्डाय् कांग्रेसं स्पष्ट बिचाः बिउगु मदुनि। छुं जुयाः सुयां नं कारणं देशय् बांमलाःगु संविधान निर्माण जुल धाःसा द्वन्द्व हानं नं जारी जुइ। अय् जूगुलिं संविधान दयेकेगु ज्याया थ्व मूली ल्ययेगु  प्रक्रियायात अतिकं गम्भीर रुपं कायेमाःगु अतिकं आवश्यक दु ।",http://www.nepalmandal.com/content/3329.html
सरकारय् वनेवं एमालेय् हानं ल्वापु ,"Posted on Wed Aug 12, 2009  4:55 pm NST","सत्तारुढ पार्टी नेकपा (एमाले) दुने हानं निगू गुटया विवाद पिहां वःगु दु। झलनाथ खनालया संस्थापन पक्ष व केपी ओलीया विपक्षी दथुइ थ्व विवाद पिहां वःगु खः। खतुं पार्टी सरकारय् वनेसातकि सरकारय् वंगु गुट व मवंगु गुट दइगु विवाद व कचवं पिहां वइगु सामान्य नेपाःया राजनीतिक पार्टीतय्गु ल्वय् हे धाःसां जिउ। एमाले न्हापा न्हापा सरकारय् च्वंबलय् नं अन दुने थज्याःगु विवाद पिहां वःगु खः। तर थुगुसी पिहां वःगु विवाद धाःसा न्हापाया स्वयां छुं भचा पाः । एमाले आः बहुपदीय प्रणालीइ वनेगु तयारी यानाच्वंगु दु। उकिया निंतिं पुलांगु कमिटीत भंग यानाः न्हूगु दयेकेगु ज्या शुरु याःबलय् थज्याःगु विवाद पिहां वःगु खः। थ्व झ्वलय् पार्टी दुने अल्पमत पुचःया नेतृत्व यानाच्वंम्ह नेता खड्ग ओलीं पार्टीया संस्थापन पक्षं यानाच्वंगु मिले मजूगु ज्या धकाः छगू धलः हे पित बिउगु दु। यदि पार्टीं उकियात संवोधन मयात धाःसा उकियात क्वय्या कमिटीइ तक हे यंकेगु ख्याच्वः नं बिउगु दु। वास्तवय् छगू पक्षं हःगु बिचाःयात क्वय्या कमिटीइ तक यंकाः छलफल याकेगु धइगु पार्टी दुने छगू कथंया भू कीगु हे ज्या खः। थुकिं एमालेयात बल्लाकी मखु। आः हे नं एमाले वैचारिक विचलन, सांगठनिक कमजोरी, नेतातय् विलाशी जीवन व माओवादीलिसे यायेमाःगु प्रतिस्पर्धां यानाः एमालेया अवस्था न्हापा स्वयां तसकं कमजोर जुइधुंकूगु दु। संविधानसभाया चुनावं थ्व खँ प्रस्ट हे याना बिउगु खः। तर उकियात भिंकेगु पलेसा पार्टी आः हाकनं थवंथवय् हे ल्वानाच्वनेगु खःसा थुकिं पार्टी जक मखु नेपाःया हे भविष्ययात तकं लिच्वः लाकीगु खतरा दु ।",http://www.nepalmandal.com/content/3290.html
नेपाःया परराष्ट्र नीति छु ? ,"Posted on Mon Aug 17, 2009  4:48 pm NST","प्रधानमन्त्री माधव कुमार नेपालया भारत भ्रमण कन्हसंनिसें शुरु जुइत्यंगु दु। थ्व वय्कःया न्हापांगु औपचारिक विदेश यात्रा खः। नेपालय् न्ह्याम्ह हे न्हूम्ह प्रधानमन्त्री वःसां वं थःगु न्हापांगु विदेश यात्रा भारतय् हे यायेमाःगु छगू अघोषित विधान हे तयार जुइधुंकूगु दु मानौं गुगुं देशय् न्हू नियुक्त जूम्ह राजदूतं अनया राष्ट्रप्रुमख समक्ष थःगु ओहोदाया प्रमाण-पत्र लःल्हाइगु खः। पूर्व प्रधानमन्त्री पुष्पकमल दाहालं भारत मवँसे चीनय् न्हापांगु भ्रमण याःगु हे कारणं भारतलिसेया वय्कःया स्वापू हे त्वाःदल। नेपाः न्ह्याक्व हे स्वतन्त्र व सार्वभौम मुलुक खः धाःसां भारतया प्रभाव क्षेत्रं गबलें नं मुक्त मखु धइगु खँया थ्व ति बल्लाःगु प्रमाण मेगु छु दइ ? आः नकतिनि हे नं भारत भ्रमण क्वचायेकाः वःम्ह परराष्ट्र मन्त्री सुजाता कोइरालां भारतीय भूमिइ च्वनाः नेपाःया स्वापू चीनलिसे स्वयां नं भारतलिसे अझ सती धकाः सगर्व घोषणा हे याना थकल।  परराष्ट्र मन्त्रीं थःगु देय्या परराष्ट्र नीति स्वयां पाःगु खँ न्ववाये मजिउ। अले नेपाःया परराष्ट्र नीति धइगु थः जःलाखःला देय् चीन व भारतलिसे समदूरीया स्वापू तयेगु खः। तर परराष्ट्र मन्त्रीं हे उगु नीति स्वयां पाःगु बिचाः न्ह्यब्वसें नेपाःया स्वापू चीनलिसे स्वयां भारतलिसे सती धकाः न्ववायेगु याना हल। भारतप्रति थज्याःगु भक्तिभाव क्यनेगु ज्यां नेपाःया छबीयात अन्तर्राष्ट्रिय रुपं बांमलाकीगु ला द हे दु, उकिया नापनापं नेपाःया स्वतन्त्र अस्तित्वयात नं बुलुका बीगु सम्भावना दु। परराष्ट्र मन्त्रीं थःगु भ्रमणय् याना थकूगु थज्याःगु गल्तीयात आः प्रधानमन्त्रीं थःगु भ्रमणया इलय् सुधार यायेगु कुतः याना थकेमाः ।",http://www.nepalmandal.com/content/3373.html
चर्चा पंचेश्वर परियोजनाया ,"Posted on Tue Aug 18, 2009  4:16 pm NST","प्रधानमन्त्री माधव नेपालं थनिंनिसें यानादीत्यंगु भारत भ्रमणया झ्वलय् थनिं झिंस्वदँ न्ह्यः जूगु नेपाः-भारत महाकाली सन्धिया छगू अंगया रुपय् दुथ्याःगु पञ्चेश्वर परियोजना विशेष चर्चाया विषय जुयाच्वंगु दु। प्रम नेपालया थ्व भ्रमणय् पञ्चेश्वर परियोजना शुरु याकेगु बारे छुं कथंया सहमति जुइगु आशा जुयाच्वंगु खःसां अन्ततः नेपालं थुकियात विशेष रुपं मल्ह्वनेगु निर्णय याःगु दु । थनिं झिंस्वदँ न्ह्यः महाकाली सन्धि पारित याःबलय् नेपाःया राजनीतिइ तःधंगु हे उथलपुथल वःगु खःसा उकिया हे लिच्वः कथं एमाले थेंज्याःगु तःधंगु पार्टी विभाजन समेत जुल । विवादया कारणं सन्धि जुइधुंकूसां नं उकियात न्ह्यःने न्ह्याकेगु सवालय् नेपालं छुं हे पहल काये मफुत। नेपाःया थ्व कमजोरीया  लबः धाःसा भारतं कयाच्वन। छाय्धाःसां भारतं टनकपुरय् बाँध दयेकाः फुक्क लः थम्हं उपभोग याना हे च्वंगु दु। थ्व परियोजना न्ह्यःने न्ह्यात धाःसा नेपाःयात बछि लःया अधिकार बीमाली। अय् जुयाः भारतं सन्धि जूगुयां झिंस्वदँ तक नं छुं हे न्वमवासे च्वनाच्वन। अबलय् पञ्चेश्वर परियोजनापाखें लय् खर्बौं तका आम्दानी जुइ धकाः जनतायात झंगः लाःपिं नेतात थौं नं मौन जुयाच्वंगु दु। सन्धि जूबलय् खुलाया दुने डीपीआर तयार जुइ धकाः सही याःगु खःसां थौं झिंस्वदँ दत, थुकिया बारे आखः छगः च्वयेगु ज्या जूगु मदुनि । थौं नेपाःयात सिंचाईया लागिं लः व उद्योगया लागिं विद्युतया तःधंगु आवश्यकता जुयाच्वंगु दु। थज्याःगु इलय् राष्ट्रिय सहमति दयेकाः पञ्चेश्वर शुरु यायेगु व नेपालं उकियापाखें कायेमाःगु पूर्ण अधिकार व लबः नं कया हे छ्वये माःगु आवश्यकता खनेदु ।",http://www.nepalmandal.com/content/3404.html
क्वचाःगु प्रमया भारत भ्रमण ,"Posted on Sun Aug 23, 2009  4:34 pm NST","प्रधानमन्त्री माधव नेपाल भारतया भ्रमण क्वचायेकाः म्हिगः नेपाः लिहां झाःगु दु। नेपाः थ्यनाखतं वय्कलं थःगु भ्रमण अतिकं सफल जूगु दावी ला यानादिल तर सफल जुल धकाः क्यनेगु छुं नं दसि धाःसा वय्कलं क्यने फुगु मदु। धायेत ला वय्कलं नेपाः-भारत वाणिज्य सन्धि यायेत ताःलाःगुलिं थःगु भ्रमण सफल जूगु खः धयादीगु जुइमाः, तर उगु सन्धिइ आःयात सचिवतय्सं जक हस्ताक्षर जूगु कारणं थुकियात पूर्ण रुपं सफल जुल धकाः धायेगु ई धाःसा अझ नं मत्यःनि। उकियात पूर्ण यायेगु ज्याय् अझ नं छुं ई काइतिनि। नेपाःया प्रधानमन्त्री भारत वन कि लय्तायेकेत भचाभचा ध्यबा ज्वंका हइगु पुलांगु हे चलन खः। वहे चलन कथं ३२ अर्ब तका दां बीगु धाःगु दु। तर व ध्यबा नं न्हूगु वःगु मखु कि न्हापा हे बी धया तयेधुंकूगु, ध्यबा बियाः परियोजना शुरु जुयाः दथुइ थानाच्वंगु आदि ज्याया लागिं बीत्यंगु ध्यबा खः। उकी प्रम नेपालं थम्हं कया हयागु ध्यबा धकाः गर्व यायेगु थाय् मदु। परराष्ट्र मन्त्री सुजाता कोइराला समावेश मजुइसातकि शुरु जुइ न्ह्यः हे असफलताया संकेत चूलाये धुंकूगु थ्व भ्रमण अन्तिम इलय् वयाः अथे हे जुल गथे कि न्हापा आशा यानातःगु खः । नेपाःया प्रधानमन्त्रीयात थःगु देशय् सःताः नेपाःया भूमि भारत विरुद्ध प्रयोगु जुयाच्वंगु दु, उकियात नियन्त्रण या धकाः छक्वः सम्झे याना हयेगु भारतया मुख्य रुची खः। आःया भ्रमणय् नं जूगु उलि हे जक खः। यदि नेपालं अथे मयात धाःसा प्रधानमन्त्रीया कुर्सी हिलीगु सम्भावना वया बी। थ्व भ्रमण उद्देश्य थुलि हे जक खः।",http://www.nepalmandal.com/content/3472.html
मांभासं शपथ ग्रहण याये दइगु अधिकार ,"Posted on Wed Aug 19, 2009  6:12 pm NST",राष्ट्रपति व उपराष्ट्रपतिं समेत थःपिनि पद व गोपनीयताया शपथ काइबलय् थःथःगु मांभासं काये दइगु व्यवस्था यानाः वर्तमान अन्तरिम संविधानय् न्हय्क्वःगु संशोधन यायेगु लागिं सरकारं संसदय् प्रस्ताव दर्ता याःगु दु। सरकारपाखें जूगु थ्व बांलाःगु ज्या खः। यदि थ्व प्रक्रिया न्ह्यःने वन धाःसा  संसदय् छुं हे विवाद मजुसे पारित जुइगु खँय् सम्भवतः शंका मयाःसां जी। छाय्धाःसां वर्तमान सरकारय् २२ गू दल दुथ्यानाच्वंगु दुसा विपक्षी माओवादी ला झन् थ्व मामिलाया राजनीतिक न्ह्यलुवा हे जुल। संसदय् थुकियात याकनं छलफल यानाः पारित याःसा बांलाइगु खनेदु। सरकारपाखें थ्व पलाः न्ह्याकेधुंकाः आः उपराष्ट्रपति परमान्द झां सर्वोच्चया आदेशयात पालना यासें खस भासं शपथ ग्रहण याःसां जिउ धकाः नं सरकारं आग्रह याःगु दु। आः चाहिं उपराष्ट्रपति झां खस भासं शपथ याःसां छुं मपात। यद्यपि वय्कःयात खस भासं शपथ याये हे माः धकाः दवाव बीगु धाःसा अझ नं मजिउनि। तर खस भासं शपथ कयां आः उपराष्ट्रपति झाया मानमर्दन धाःसा जुइ मखुत। वय्कःया शपथ ग्रहण प्रकरणय् सर्वोच्चं वय्कःयात बुका बिउसां वय्कलं गुगु मुद्दा ल्ह्वनादीगु खः व मुद्दा धाःसा त्याःगु दु । सरकारं संविधान हे हिलेगु धकाः गुगु पलाः न्ह्याकूगु खः व धइगु हे उपराष्ट्रपति झाया मुद्दाया विजय खः। सर्वोच्चं वय्कःयात खस भासं शपथ ग्रहण याये हे माः धकाः आदेश बिउसां वय्कः धुंकाःया उपराष्ट्रपतितय्सं धाःसा आः थःथःगु मांभासं शपथ ग्रहण याये दइगु जूगु दु। थुकिया मुक्कं श्रय भाजु झायात हे वनी। थम्हं ल्ह्वंगु मुद्दा त्याःगुलिं आः थःगु व्यक्तिगत पराजय स्वीकार यायेत वय्कः लिचिलेम्वाःल ।,http://www.nepalmandal.com/content/3412.html
दुर्भाग्य जुयाच्वन झीत मौसम ,"Posted on Fri Aug 21, 2009  8:56 pm NST","मनसुनी मौसम नेपाःया लागिं दुर्भाग्यया मौसम जुयाच्वंगु दु। नेपालय् सामान्य तया जेठ-असारपाखे वा पीगु याइ। तर वा पीगु थ्व इलय् वा मवयाः तसकं समस्या जुया बी। बुँ थाराथारा गनीगु जक मखु वा पीत पिनातःगु पुवाचा तकं गनाः वाली यायेत हे समस्या पिकया बी। थुगुसी थज्याःगु समस्या अप्वः हे पिहां वल । अले वा वःसां हानं थज्याःगुनक्सां वया बी कि उकिं यानाः तराईलय् खुसिबाः व पहाडय् चलः वनाः आपालं धनजनया क्षति याना बी। वंगु वाःजःछि वःगु वां यानाः ब्वलंगु खुसिबाः व चलखय् लानाः आः तक झिम्ह स्वयां अप्वः मनू सीधुंकूगु दु। गबलें मगाक्क वा वयाः समस्या, गबलें अप्वः वा वयाः समस्या। उखे थुलिमछि वा वयां नं नेपाःया छगूयां छगू जक पुखू सहितया जलविद्युत परियोजना कुलेखानीया इन्द्र सरोवर आः तक जाःगु मखुनि। थुकिया दुःख मेगु दु। थ्व ल्याखं मौसम झी नेपाःमिया निंतिं शौभाग्य स्वयां नं दुर्भाग्य जुयाच्वंगु दु। खतुं उकिया कारण प्रकृति मखु, स्वयम झी मनूत खः। प्रकृतियात माक्व स्वयां अप्वः अव्यवस्थित रुपं दोहन यात धाःसा थज्याःगु मार फये हे माली। अथे धकाः प्राकृतिक प्रकोपय् लानाः दँय्दसं मनूतय् ज्यान वंकेगु, अन्न मदयाः सुकूप्वाः च्वनेगु नं उचित मखु। थ्वपाखे मुक्त जुइगु खःसा आः झीसं नं अन्न उत्पादनय् प्रकृतिप्रति जक निर्भर जुइ म्वाःगु विधित नाले माल। खुसिबाः व चलः पनेत न्हून्हूगु स्यल्लाःगु सुरक्षा प्रवन्ध यायेमाल। सुम्क च्वनाच्वन धाःसा मार ला हानं हानं वया हे च्वनी ।",http://www.nepalmandal.com/content/3452.html
परराष्ट्र मन्त्रीपाखें प्रमया अपमान ,"Posted on Fri Aug 21, 2009  3:37 pm NST","परराष्ट्र मन्त्री सुजाता कोइरालां अन्तिम इलय् वयाः प्रधानमन्त्री माधव नेपालया भारत भ्रमणय् सहभागी मजुइगु निर्णय यानाः नेपाःयात हानं छक्वः विश्व दबुली बदनाम याना बिउगु दु। सरकार प्रमुखया विदेश भ्रमणय् परराष्ट्र मन्त्रीया उपस्थिति अनिवार्य चलन थें जुया वयाच्वंगु दु। आः नं प्रम नेपालया भारत भ्रमणया लागिं भारत वनाः माःगु तयारी परराष्ट्र मन्त्री कोइरालां हे यानादीगु खः। तर प्रमया भ्रमण जुइगु इलय् धाःसा वय्कलं थः उकी सहभागी जुइ मखु धासें प्रमयात मछिंका बिउगु जक मखु देय्या राजनीतिक, कुटनीतिक मर्यादायात नं हद थ्यंक हे वनाः ध्वस्त याना बिउगु दु । चर्चाय् वः कथं वय्कलं प्रमलिसे भारत वने मखु धकाः निर्णय याःगुया मुख्य कारण थःत वर्तमान सरकारय् उपप्रधानमन्त्री मदयेकू धकाः खः। यदि थ्व अथे खःसा थ्व वय्कःपिनि आन्तरिक मामिला खः। थुकियात विदेशीतय्सं तकं सीके बीमाःगु आवश्यकता मदु। वय्कलं यानादीगु थ्व ज्या छम्ह क्यानिबेट मन्त्रीया रुपय् अनुशासनया घोर उल्लंघन नं खः। प्रधानमन्त्रीया भ्रमणय् वने मखु धकाः याःगु थ्व असहयोगया लागिं प्रधानमन्त्रीं वय्कःयात कारवाही नं यायेफु। तर विडम्बना, वर्तमान सरकार प्रमया अधिनय् नं मदु। अथे खःसां कोइरालां याःगु थ्व अपमानपूर्ण व्यवहारं वर्तमान सरकारया गठबन्धनय् धक्का लाकीगु खतरा धाःसा ब्वलंका बीफु। आः सुजातायात उपप्रधानमन्त्री मदयेकू धकाः कांग्रेसं घूर्की क्यनी लाकि प्रमया भ्रमणय् वया मबिउ धकाः एमालें कारवाही याइ, ल्वापु थनं हे शुरु जुइगु खनेदु ।",http://www.nepalmandal.com/content/3445.html
भारतय् माओवादी विरुद्ध सैन्य कारवाही ,"Posted on Fri Jun 26, 2009  7:36 pm NST",भारतय् गतिविधि अप्वयेका हःपिं माओवादीयात नियन्त्रण यायेगु लागिं अनया सरकारी सेनां थःगु तीव्रता अप्वयेका हःगु दु । माओवादीयात भारतन्यंकं आतंकवादी संगठनया रुपय् घोषणा यासें उमित सखाप हे यायेगु लागिं सैन्य अभियान न्ह्याकूगु खः । थुकिं यानाः अन आपालं सेना व माओवादी छापामारत हताहत जूगु दुसा थ्व क्रम अझ अप्वया हे वनीगु संकेत पिहां वःगु दु । दक्षिण एसियाय् नेपालय् स्वयां न्हापा हे भारतय् माओवादीतय् छापामार गतिविधि शुरु जूगु खःसां छगू इलय् वनाः थ्व गतिविधि शुन्यया हे अवस्थाय् थ्यनेधुंकूगु खः । तर नेपालय् नेकपा माओवादी या गतिविधि अप्वया वनेवं उकिं हे प्रेरित जुयाः भारतय् तना हे वनेधुंकूपिं माओवादीत हानं छक्वः जुरुजारुं दना वःगु खः । नेपालय् ला माओवादीतय्सं दथुइ हे विद्रोह दिकाः सरकारलिसे वार्ता यानाः चुनावय् ब्वति काल । तर भारतय् धाःसा अज्याःगु वार्ता मजूगुलिं निगुलिं पुचः 'कि सित कि स्यात'या स्पिरिट ज्वनाः ल्वानाच्वंगु दु । खास यानाः श्रीलंकाय् दशकौं पुलांगु लिट्टेया युद्धयात सरकारी सेनां समाप्त हे जुइक अभियान न्ह्याकूगु कारणं यानाः नं भारत उत्साहित जुयाः थःगु देशया विद्रोहीतय् विरुद्ध तःधंगु सैन्य कारवाही याःगु जुइमाः । थुकी भारत गुलि सफल जुइगु खः व ला स्वये हे मानिगु खँ जुल । तर थुकिं नेपाःया माओवादीतय्त गुलि प्रभावित याइ व धाःसा मेगु कथंया चिउताःया विषय जुइफु । थौंकन्हय् माओवादी सत्ताय् मदु । अन दुने हानं विद्रोह यायेगु खँ पिहां वयाच्वंगु दु । भारतय् कारवाही शुरु जुइवं अनया माओवादीत नेपालय् वइगु नं सम्भावना दु । थ्व नेपाःया चिउताःया विषय खः ।,http://www.nepalmandal.com/content/2363.html
वा मवयाः थुगुसी जुयाच्वंगु चिउताः ,"Posted on Fri Jun 26, 2009  7:37 pm NST",थुगुसी लिबाक जक वःगु मनसुनं यानाः देय्या कृषि उत्पादन बांमलाक हे प्रभावित जुइगु संकेत खने दया वःगु दु । इलय् वा मवःगु कारणं पहाड जक मखु देय्या दकलय् बांलाःगु उर्बर लागा दुगु तराई तकं प्रभावित जुयाच्वंगु दु । नेपाः ८० स्वयां अप्वः प्रतिशत जनता कृषिइ निर्भर जुयाच्वंगु देय् खः । अले नेपाःया अत्यधिक बुँ सर्गतं वइगु वाय् निर्भर जुयाच्वंगु दु । थज्याःगु देशय् असारया दथुइ तक ध्यनेधुंकाः नं वा मवयेगु धइगु कृषिया ख्यलय् तःधंगु हे संकट वइगु बराबर खः । कृषिइ निर्भर जुइमाःपिं किसानतय्सं आः हे थःपिनि निराशा व चिन्ता व्यक्त यायेधुंकूगु दुसा उमित राहत बीगु लागिं सरकारं छुं व्यवस्था याये धकाः घोषणा नं यायेधुंकूगु दु । नेपाः छगू कृषि प्रधान व अत्यधिक जनता कृषिइ निर्भर जुइमाःगु देय् खयां नं राज्यपाखें आः तक नं कृषियात थुकिया परम्परागत प्रविधिं च्वय् थकायेगु ज्या यायेफुगु मदुनि । कृषि विकासया लागिं माक्व सिंचाईया व्यवस्था यायेगु उब्जनी बांलाकेगु लागिं आधुनिक प्रविधित छ्यलेगु देशय् हे साः कारखाना दयेकेगु आदि छुं हे ज्या राज्यपाखें जूगु मदुनि । थुकिया हे लिच्वः खः कि थौं वा छकः जक मवल धाःसां नं सम्पूर्ण देय्या हे कृषि उत्पादन प्रभावित जुइगु जुयाच्वंगु दु । थौं विश्वय् वयाच्वंगु वातावरणीय प्रकोपं यानाः इलय् वा मवइगु ई कथं मौसम महिलेगु अनेक ज्याखँत जुयाच्वंगु दु । उकिं थुगुसी गुगु वर्षाया नकारात्मक लिच्वः झीत लानाच्वंगु खः थ्व आः दँय्दसं नं जुइगु खतरा दु । थज्याःगु स्थितिइ नेपालं कृषियात आधुनिक प्रविधित छ्यलाः मन्ह्याकेगु खःसा छुं दँ लिपा नेपाःमित थाराथारा गंगु बुँ स्वयाः द्यांलाः प्वाथं द्यनेमालीगु स्थिति वइ ।,http://www.nepalmandal.com/content/2364.html
अप्वयाच्वंगु अपहरण व अपराध ,"Posted on Sun Jun 28, 2009  7:38 pm NST",छात्रा ख्याती श्रेष्ठयात अपहरण यानाः हत्या याःगु घटना सार्वजनिक जुइसातकि राजधानीइ अपहरण व उकिया वापत फिरौटी फ्वनेगु ज्या गुलि तच्वयेक न्ह्यानाच्वन धइगु खँया ग्यानापुगु किपा थन पिहां वःगु दु । राजधानी लगायत तराईया थीथी व्यापारिक शहरय् च्वनाः व्यवसाय यानाच्वंपिं उद्योगी व्यापारीतय्त निशाना दयेकाः थौंकन्हय् संगठित अपराध याईपंसं अपहरण यायेगु ध्यबा फ्वनेगु व मबिल धाःसा स्यानाः वांछ्वया बीगु ज्या यानाच्वंगु दु । तर देय्या गृह प्रशासनं धाःसा अज्याःपिं संगठित अपराधीतय् सँ छपु हे संके फयाच्वंगु दु । थ्व तसकं दुःखदायी खँ खः । प्रहरी व गृह प्रशासन गुलि निकम्मा जुयाच्वन धइगु खँ देशय् जूगु निगू प्यंगू अज्याःगु घटनातय्सं हे पुष्टि यानाच्वंगु दु । तर प्रहरी व गृह प्रशासन निकम्मा जूगुया दोष शुद्ध रुपं प्रहरीयात जक बियां धाःसा मगाः । प्रहरी निकम्मा जूगुया मेगु मुख्य कारण राजनीतिक पार्टी व देय्या राजनीति खः । राजनीति स्थिर मजूगु कारणं अपराध प्रवृत्तिया मनूतय्सं माक्व लबः कयाच्वंगु दु । उखे अज्याःगु अपराध याईपं मनूत नं सामान्य अपराधी जक मखुसें राजनीतिक पार्टीतय्सं हे संरक्षण बियातःपिं लानाच्वनीगु । गुकिं यानाः प्रहरीं उमित थौं ज्वंसा कन्हय् हे त्वःता छ्वयेमालीगु अवस्था वइगु । थुकिं यानाः छखे ला अपराधी ज्वनेत हे प्रहरी ग्याः । मेखे ज्वँ हे ज्वंसां उमित कारवाही हे याके बीगु मखु । बरु छुं हे मयाःसा याउँसे च्वंगु ज्या जुल । उकिं देशयात थ्व अवस्थां मुक्त यायेगु खःसा राजनीतिक पार्टीतय्सं हे प्रतिवद्ध जुयाः पलाः च्वयेकेमाःगु आवश्यकता दु ।,http://www.nepalmandal.com/content/2430.html
पाहां सःताः लुखाय् तालं ग्वयेगु प्रवृत्ति ,"Posted on Mon Jun 29, 2009  8:12 pm NST",थौं देशय् ब्वलनाच्वंगु राजनीतिक अस्थिरंता याकनं ज्यंकेमाःगु खँ प्रमुख राजनीतिक पार्टीतय्सं धायेगु यानाच्वंगु दु । अले थज्याःगु अस्थिरंतायात याकनं ज्यंकेगु निंतिं थःपिसं कुतः यानाच्वनागु खँ नं धायेगु यानाच्वंसां नं नेतातय् थज्याःगु आश्वासनं सर्वसाधारंण नेपाःमि जनता विश्वस्त जुइ फयाच्वंगु अवस्था धाःसा मदु । विशेष यानाः माओवादी सरंकारं वहिर्गमन जुइधुंकाः देय्या राजनीतिक तरंलता झन हे तच्वया वनाच्वंगु दु । तरं थ्व तरंलतायात ज्यंकेगु निंतिं धाःसा जिम्मेवारं राजनीतिक पार्टीतय्सं खास हे भूमिका म्हिते फयाच्वंगु मदु । खतुं माओवादी सरंकारं पिने लायेधुंकाः सहमति व सहकार्यया निंतिं माओवादी गुगु मागत न्ह्यःने तयाः थःपिं समस्या समाधान यायेगु निंतिं तयारं दु धकाः धयाच्वंगु खः सरंकारंय् दुगु राजनीतिक पार्टी धाःसा पाय्छि माओवादीं यानाच्वंगु मागया अःखः ज्या यानाच्वंगुलिं नं समस्या ज्यंके मफयाच्वंगु खः धायेत लिफः स्वयेमाःगु मदु । गुगुं नं पुचःलिसें वार्ता यायेगु खःसा उमिगु मागयात संवोधन जुइगु कथंया वातावरंण दकलय् न्हापां दयेमाःगु खः । तरं थन ला अझ अःखः कथं निर्णय यायेगु ज्या सरंकारंय् दुथ्यानाच्वंगु पार्टीतय्सं यानाच्वंगुलिं वास्तवय् समस्या ज्यनेगु स्वयां नं झन जक स्वत्तु स्वयाः वनाच्वंगु दु । अथे जुयाः धात्थें देशय् ब्वलनाच्वंगु राजनीतिक समस्यायात ज्यंकेगु खः धइगु खःसा माओवादीया मागयात संवोधन जुइ कथंया स्थिति ब्वलंके माःगु थौंया आवश्यकता खः । मखु छेँय् पाहां सःताः लुखाय् खापा ग्वयाः तयेगु खःसा मेता धायेगु मदु ।‍,http://www.nepalmandal.com/content/2444.html
मांभासं शिक्षा बीगुया महत्व ,"Posted on Wed Jul 1, 2009  6:38 pm NST",थुगुसीया एसएलसी परिक्षाय् नेवाः भाय्या माध्यमं आखः ब्वंकीगु न्हापांगु स्कूल जगत सुन्दर ब्वनेकुथिपाखें न्हापांखुसी जाँच बिउपिं शतप्रतिशत विद्यार्थीतय्सं बांलाःगु ल्याः हःगु समाचार पिहां वःगु दु । झिंस्वम्ह मस्तय्सं जाँच बिउगुली खुम्ह विशिष्ट श्रेणीइ पास जूगु दुसा मेपिंसं न्हापांगु श्रेणीया ल्याः हःगु दु । जगत सुन्दर ब्वनेकुथिं चूलाकूगु थ्व सफलताया लागिं पास जूपिं सकलें विद्यार्थी नापं अनया शिक्षक शिक्षिका व व्यवस्थापन पक्षयात बधाई बीमाः । जगत सुन्दर ब्वनेकुथि मात्र छगू स्कूलया नां मखु । थ्व मांभासं शिक्षा बीगु जनजाति आन्दोलनया हे छगू बिस्कं अभियानया नां खः । नारा जक थ्वयेकेगु मखु ज्या हे यानाः क्यनेमाः धइगु भावना दुपिं भाषा आन्दोलनया छथ्वः न्ह्यलुवातय्सं थ्व ब्वनेकुथि चायेकूगु खः । शुरुया छुं ई थाकुक न्ह्याःगु खःसां आः थ्व ब्वनेकुथि थःगु हे तुतिं चुयाः सललं न्ह्यानाच्वंगु दु । आः एसएलसीइ न्हापांखुसी हे थ्व स्कूलं चूलाकूगु सफलतां जगत सुन्दर ब्वनेकुथियात जक सफल याःगु मखु बरु मांभासं आखः ब्वंकाः नं झी मस्त तथाकथित शिक्षाया मूलधारं पिने मलाः व उकी नं उमिसं बांलाःगु थाय् कायेफु धइगु खँयात प्रमाणित याना बिउगु दु । मातृभाषां शिक्षा बीमाः धइगु सकल जनजातिया आन्दोलनयात थ्व सफलतां अझ उर्जा थपे याना बिउगु दु । मातृभाषां शिक्षा बीगुया अर्थ मदु धयाच्वंपिंत थुकिं छगू बांलाःगु लिसः बिउगु दु । वास्तवय् मांभासं आखः ब्वंकूसा हे जक झी मस्त नं शिक्षाय् न्ह्यःने लाइ धइगु खँया थ्व छगू जीवन्त दसु खः । सकलें नेवाः व गैर नेवाःतय्त थुकिं मिखा चायेका बीगु भलसा झीसं कायेछिं ।,http://www.nepalmandal.com/content/2507.html
थुगुसीया एसएलसी व नेपाःया शिक्षा ,"Posted on Tue Jun 30, 2009  9:04 pm NST",थुगुसी पिहां वःगु एसएलसी जाँचया लिच्वलं अप्वःसित लय्तायेका बिउगु दु । नेपाःया इतिहासय् हे दकलय् अप्वः विद्यार्थी पास जूगु थ्व लिच्वलं नेपाःया शिक्षा ख्यःयात नं न्ह्यःने यंकी धकाः पत्याः यायेगु प्रशस्त थाय् दु । छक्वलं ६८.४७ प्रतिशत विद्यार्थी पास जूगु थ्व एसएलसी नेपाःया शिक्षा ख्यलय् छगू न्हूगु गति खः धाःसां जिउ । नेपालय् आपालं न्हून्हूगु शैलीं ब्वंकीगु न्हून्हूगु शैक्षिक संस्थानत चायेका हःगु दु । आखः ब्वनीपिं विद्यार्थीतय्के थौंकन्हय् न्हापा थें पास जक जुइ धइगु भावना मदु । आःया विद्यार्थीतय्सं मुक्कं डिस्टिंक्सन हयेगु ताः तयाः ब्वनेगु ज्या याइ । थुकिं यानाः शिक्षा व विद्यार्थी निगुलिंया गुणस्तर थहां वनाच्वंगु दु । तर गुणस्तर च्वन्ह्याःगु शिक्षा धाःसा शहर बजाःया छम्हू वैभवशाली मनूतय् मस्तय्त जक उपलब्ध जुयाच्वंगु दु । गुकिं यानाः देशय् गुणस्तरयुक्त शिक्षा व गुणस्तरहिन शिक्षा यानाः निगू कथंया शिक्षा काईपं मनूतय् निगू हे वर्ग जन्म जुयाच्वंगु दु । थुकी बांलाःगु ल्याः हयाः पास जुईपं विद्यार्थीत नं गांयापिं स्वयां शहरबजाःयापिं जक जुयाच्वंगु दु । अले शहर बजाः लागाय् च्वनीपिं विद्यार्थीतय् ताः धइगु अप्वः ल्याः हयाः विदेश वनेगु हे खः । आः पास जूपिं अधिकांश 'टपर' विद्यार्थीतय् लक्ष्य नं विदेश हे जुयाच्वंगु दइ । थुिकं यानाः झीथाय् उत्पादन जूपिं फुक्क बांलाःिपं विद्यार्थीत विदेशयात पोसे यायेत जक ठिक्क जुयाच्वंगु दु । एसएलसी धुंकाःया शिक्षा व करिअरया भविष्य स्पष्ट मजूगु कारणं भविष्यप्रति चिन्ता काईपं विद्यार्थी व अभिभावकतय् 'पोष्ट एसएलसी' लक्ष्य धइगु विदेश हे जुयाच्वनी । थ्व वास्तवय् लसता सिबें नं चिउताःया विषय खः ।,http://www.nepalmandal.com/content/2489.html
बन्द हडताल निधेष यायेगु प्रस्ताव ,"Posted on Thu Jul 2, 2009  8:00 pm NST",नेपाली कांग्रेस एमाले व फोरमया छकू कुचा जानाः दयेकूगु वर्तमान सरकारं आः देशय् अनावश्यक रुपं आन्देालन याये मदइगु प्रस्ताव हयेत्यंगु समाचार पिहां वःगु दु । बन्द हडताल चक्काजाम आदि थेंज्याःगु ज्याझ्वलं वाक्क जुयाच्वंपिं नेपाःमि जनताया लागिं थ्व छगू सुखद समाचार जुइफु । थज्याःगु प्रस्तावयात जनतां लसकुस याइगु निश्चित दु । तर राजनीतिक पार्टीतय्गु बेइमानी स्वयादिसँ उकुन्हु माओवादी सरकारय् दुगु इलय् माओवादीपाखें हे थज्याःगु छगू प्रस्ताव हःगु खः । उकियात एमाले व कांग्रेसं अस्वीकार यात । कांग्रेसं न्हापा नं छगू प्रतिवद्धता हे पिकयाः थःगु पार्टीं बन्द हडताल थेंज्याःगु ज्याझ्वः गबलें याये मखु धकाः बचं बिउगु खः । तर माओवादी सरकारय् वयेधुंकाः न्हापांगु स्वनिगः बन्द कांग्रेसया हे भातृ संगठन नेवि संघं यात । आः वहे कांग्रेस व एमाले सरकारय् दु आः उमिसं हे बन्द हडताल याये मदइगु प्रस्ताव हयेगु धयाच्वंगु दु । सरकारं हइगु थ्व प्रस्तावयात आः माओवादीं अस्वीकार याइगु खः लाकि धइगु ग्याःचिकु दु व छुं जुयाः माओवादीं अस्वीकार यात धाःसा उकी अजूचायेमाःगु नं आवश्यकता मदु । खतुं थःत चित्त बुझे मजूगु खँय् आन्दोलन यायेगु जनताया नैसर्गिक अधिकार खः । तर नेपालय् आन्दोलन यायेगु थ्व अधिकारया प्रशस्त दुरुपयोग जुयाच्वंगु दु । उकिं थुकियात निषेधित हे यायेगु सिबें गनं कि गनं व्यवस्थित यायेमाःगु धाःसा अतिकं आवश्यक दु । सरकार विपक्षी व मेमेगु नं राजनीतिक पार्टीत जानाः थुकिया लागिं पहल जूसा नेपाली जनतां देशय् लोकतन्त्र वःगुया छुं भचा सार नं खंकीगु खः ला ?,http://www.nepalmandal.com/content/2528.html
मिलिजुली संस्कारया अभाव ,"Posted on Thu Jun 18, 2009  5:14 pm NST",देशय् तःगूमछि मिलिजुली सरकारत वयेधुंकूसां राजनीतिक पार्टीतय्के मिलिजुली सरकारय् च्वनाः ज्या यायेगु संस्कार धाःसा अझं विकास मजूनिगु खँ हानं छक्वः पुष्टि जूगु दु । प्रधानमन्त्री माधव नेपालं म्हिगः मन्त्रिमण्डलयात पूर्णता बीगु धकाः सम्पूर्ण तयारी यायेधुंकाः नं अन्तिमय् वयाः मधेशवादी पार्टीत समावेश जू मवल । उमिगु द्वपं दु एमाले व कांग्रेसं कोलिशन संस्कारयात वास्ता मयासे न्ह्यागु खँ नं थःथःपिं जक च्वनाः निर्णय यानाच्वंगु दु गुगु मधेशी नेतातय्त पचे जुयाच्वंगु मदु । वास्तवय् उमिगु तर्क नाजायज मखु । धायेत थ्व सरकारयात २० दलया मंकाः सरकार धयाच्वंगु दु तर निर्णय धाःसा एमाले व कांग्रेस निगू पार्टी जक जानाः यानाच्वंगु दु । बाँकी पार्टीया भूमिका सरकारं न्ह्यागु याःसां उकियात समर्थन यायेगु बाहेक मेगु जुइ फयाच्वंगु मदु । छगू निगू जक सीट दुपिं पार्टीतय्सं थुकियात सहज रुपं काःसां फोरम तमलोपा व सद्भावना पार्टीया मंकाः पुचः गुकिया सम्पूर्ण सीट संख्याः करिब सछि हे धइथें दु उमिसं थुकियात स्वीकार याइगु खँ मदु । एमाले व कांग्रेसं आः जक मखु न्हापांनिसें हे थज्याःगु व्यवहार याना वयाच्वंगु खः । न्हापा न्हय्गू दलया गठबन्धन दुगु इलय् नं केवल स्वंगू दल जक च्वनाः फुक्क खँया निर्णय याइगु धकाः मेगु दलतय्सं असन्तोष प्वंकीगु खः । तःधंगु धाःगु पार्टीतय्के अज्याःगु संस्कार अझ नं कायम हे दनि गुकिया मार उमिसं आः वयाः नये मालाच्वंगु दु । अज्याःगु संस्कार मदुगु कारणं यानाः हे थौं माधव नेपालया सरकारं पूर्णता काये मफयाच्वंगु खः । थ्व संस्कार आः छक्वः जक मखु सरकार टिके यायेगु खःसा अन्तिम तकं कायम याना तयेमाःगु खनेदु ।,http://www.nepalmandal.com/content/2163.html
संविधान इलय् पिहां मवइगु शंका ,"Posted on Fri Jul 3, 2009  11:05 pm NST",आकिवं तकया दुने तयार यानाः जनताया न्ह्यःने हयेमाःगु संविधान इलय् मवइगु खँय् सम्बद्ध विज्ञतय्सं आशंका व चिउताः प्वंकूगु दु । वर्तमान संविधानसभाया मुख्य संविधान दयेकेगु खःसां राजनीतिक पार्टीतय् दथुइ ब्वलनाच्वंगु थवंथवय्या द्वन्द्व व खिंचातानीया कारणं संविधान दयेकेगु ज्या प्रभावित जू वनाच्वंगु दु । यदि देय्या राजनीति थ्वहे तालं न्ह्यानाच्वन धाःसा संविधान च्वयेगु ज्या इलय् सिधयेके मफइगु निश्चित दु । पार्टीया नेतातय्सं संविधान च्वयेगु ज्या इलय् सिधइ चिन्ता कायेम्वाः धकाः आश्वासन बियाच्वंसां उकियात पत्याः यायेगु आधार धाःसा पटक्क हे मदु । छाय्धाःसां थौं तक नं फुक्क पार्टीया शिर्षस्थ नेतातय्सं छगू पार्टीं मेगु पार्टीयात ब्वः बीगु सरकारया समीकरण बारे बिचाः ब्याकेगु व मेपिंत शान्ति सुरक्षाया विरोधी धकाः आलोचना यायेगु बाहेक संविधान गय् यानाः दयेकेगु छु छु बुँदाय् गज्याःगु खँ दुथ्याकेगु धकाः गबलें नं सहलह याःगु मदुनि । संविधानसभाय् दुथ्याःगु २४ दलया मंकाः बैठक थौं तक नं निगू वा स्वंगू पार्टीया कचवंयात कयाः बिचाः बीगु लागिं बाहेक संविधानया बुँदायात कयाः गबलें नं च्वंगु मदुनि । माओवादी कांग्रेस व एमाले थेंज्याःगु तःधंगु पार्टीया शीर्ष नेतातय् दथुइ आः तक छगू हे बैठक संविधानयात कयाः जूगु मदुनि । उकिं राजनीतिक पार्टी व उकिया नेतातय्सं धाथें इलय् संविधान दयेकी धइगु आशा आः धमाधम म्हो जुजुं वनाच्वंगु दु । यदि इलय् संविधान दयेके मफुत धाःसा देशय् गज्याःगु ग्यानापुगु माहौल सिर्जना जुइ धइगु खँ राजनीतिक पार्टीया नेतातय्सं बांलाक हे मनय् तयाः माःकथंया पलाः न्ह्याकेमाःगु अतिकं आवश्यक जुयाच्वंगु दु ।,http://www.nepalmandal.com/content/2572.html
सदन चायेकेत जुयाच्वंगु विफल कुतः ,"Posted on Mon Jul 6, 2009  4:39 pm NST",न्हूगु सरकारया नीति तथा कार्यक्रम व बजेट पेश यायेगु लागिं सदन न्ह्याकेत जुयाच्वंगु कुतः म्हिगः नं विफल जूगु दु । थुकिया लागिं थौं हानं मेगु वार्ता यायेगु तयारी जुयाच्वंगु दुसां थ्व नं ताःलाइगु सम्भावना धाःसा तसकं म्हो दु । माओवादीं जारी यानाच्वंगु सदन अवरुद्धया ज्याझ्वः लित मकाःगु कारणं सदनय् सरकारया नीति तथा कार्यक्रम व बजेट पेश यायेगु ज्या तकं प्रभावित जुयाच्वंगु खः । बजेट पेश यायेत जुयाच्वंगु कुतलय् विपक्षी माओवादी व सत्तापक्षी एमाले-कांग्रेस निगुलिं पुचः थःथःगु अडानय् कायम जुयाच्वंगुलिं लिच्वः पिहां वये मफयाच्वंगु खः । माओवादीं सदनया लुखा चायेका मबिउतले बजेट वइगु सम्भावना मदुसा बजेट मवल धाःसा कर्मचारीयात तलब नकेगुनिसें कयाः देय्या मेमेगु आर्थिक ज्याझ्वः तकं प्रभावित जू वनीगु निश्चित दु । तर थज्याःगु मुद्दाय् तकं निगुलिं पक्ष छफुति हे लिचिलेत तयार मजुसे अडिग जुयाच्वंगु धाथें नं विडम्बनाया खँ खः । थज्याःगु मामिलाय् क्वमालि जुयाः खँ न्ह्यःने हयेमाःम्ह सत्तापक्षी खः । तर थन सत्तापक्षी माओवादीया छुं हे खँ न्यनेत तयार मदु । गुकिं यानाः समस्या समाधान जुइगु छुं हे संकेत मदु । यदि थ्वहे खँय् द्वन्द्व तच्वया वन धाःसा उकिं माओवादीयात छुं हे लिच्वः लाइ मखु । उपिं ला द्वन्द्व अझ तच्वया वंसा हे जिउ धाईपं खः । कांग्रेस सरकारय् सहभागी जक जुयाच्वंगु दु सरकारं गति मकाःसां वयात छुं लिच्वः मलाः । समस्याय् लानाच्वंम्ह धइम्ह एमालेपाखें प्रधानमन्त्री जुयादीम्ह भाजु माधव नेपाल खः । यदि बजेट मवयाः स्थिति स्यन धाःसा फुक्क दोष वय्कःया छ्यनय् वइ ।,http://www.nepalmandal.com/content/2604.html
विपक्षी मदुगु राष्ट्रिय सरकारया प्रस्ताव ,"Posted on Sun Jun 21, 2009  7:09 pm NST",थन न्ह्यानाच्वंगु एनेकपा (माओवादी)‍या पोलिटब्युरो बैठकं देशय् विपक्षीविहिन राष्ट्रिय सरकार गठन यायेगु न्हूगु प्रस्ताव न्ह्यःने हःगु दु । माओवादीया अध्यक्ष पुष्पकमल दाहाल 'प्रचण्डं'उगु प्रस्ताव पार्टीइ न्ह्यब्वयादीगु खःसा पार्टीपाखें उकियात लसक्रस यासें अन्य पार्टी समक्ष उकियात पेश यायेगु निर्णय याःगु दु । खतुं विपक्षीविहीन राष्ट्रिय सरकार गठनया अनौपचारिक प्रस्ताव माओवादीं थ्व स्वयां न्ह्यः थम्हं हे सरकार गठन यायेगु इलय् नं तःगु खः । तर अबलय् एमाले व कांग्रेसलिसे माओवादीया स्वापू बांमलानाच्वंगु कारणं अज्याःगु सरकार गठन यायेगु सम्भावना मंत । लिसें नेपाली कांग्रेसं अज्याःगु सरकार गठन याकेगु वातावरण नं तयार याके मबिल । फलतः मेपिं फुक्क सरकारय् वंसां कांग्रेस याकःचा विपक्षीइ च्वनाः राष्ट्रिय सहमतिया सरकार दयेकेगु जनताया इच्छाय् लः प्वंका बिल । दक्षिण अफ्ररीकाय् नं संविधानसभाया निंतिं चुनाव अबलय् बहुमत वःगु पार्टी नेशनल अपि्रुकी कंग्रेसया अध्यक्ष नेल्सन मण्डेलां चुनावय् ल्वाःगु फुक्क हे पार्टीयात सरकारय् समावेश यानाः विपक्षी मदुगु राष्ट्रिय सरकार गठन यानादीगु खः । उकिं यानाः संविधान दयेकेगु अवधिभर कम से कम सरकारय् छुं समस्या पिहां मवलसा सरकारं नं संविधान दयेकेगु ज्याय् पूर्ण रुपं ग्वाहालि यायेफत तर नेपालय् नेपाली कांग्रेसया मूर्खतापूर्ण पलाखं यानाः अज्याःगु वातावरण निर्माण मजुल व देशय् थज्याःगु स्थिति ब्वलनाच्वन । उकिं आः माओवादीं न्ह्यःने हःगु प्रस्ताव अतिकं ग्रहणयोग्य जू । थुकी नेतृत्वय् सु च्वनेगु धइगु विवाद मयासे पलाः न्ह्याकेफुसा यक्व बांलाइ ।,http://www.nepalmandal.com/content/2202.html
मओवादी हिमी चायेकीगु ज्या ,"Posted on Tue Jun 23, 2009  10:59 am NST",प्रधानसेनापति रुक्मांगद कटवालयात टिके यायेगु लागिं राष्ट्रपति डा. रामवरण यादवं ल्ह्वनादीगु पलाःयात वर्तमान सरकारं अनुमोदन याःगु विरोधय् माओवादीं देय्न्यंकं आन्दोलनया बिगुल पूगु दु । थ्व झ्वलय् उमिसं म्हिगः राजधानी येँ लगायत देय्न्यंकंया सरकारी ज्याकू पिने धर्ना बियाः कर्मचारीयात तकं दुत मछ्वसे निघौया लागिं सरकार हे ठप्प याना बिल । थ्व धर्ना ज्याझ्वलं यानाः राजधानीया यातायात जक अस्तव्यस्त जूगु मखु सरकारयात नं गुलिखे ज्या याये मफइगु अवस्थाय् थ्यंका बिल । माओवादीं राष्ट्रपतिया पलाः सच्चे मयाःतले हे थज्याःगु आन्दोलन यानाच्वनेगु धकाः ख्याच्वः बिउगुलिं आः देय् ताःहाकः हे हानं छक्वः अस्तव्यस्तताय् प्रवेश जुइगु संकेत बिउगु दु । वर्तमान सरकारं आवंलि हरेक ज्या राष्ट्रिय सहमति दयेकाः जक यायेगु धकाः उकुन्हु घोषणा याःगु खः । तर पूर्ववर्ती सरकारं यानातःगु निर्णययात तकं छसः न्यनेगु ज्या समेत मयासे पुइकेगु ज्या थ्व सरकारं यात । थुकिं यानाः आः सरकार व विपक्षी दथुइ सुमधुर स्वापू स्वयां नं कठोर सम्बन्ध कायम जू वनीगु निश्चित जूवंगु दु । आः थःपिनि माग पूवंकेगु लालिं धकाः माओवादीं गुगु ज्याझ्वःत याइ उकिं सरकारयात मिछंका बीगु ला स्वाभाविक हे जुल लिसें थ्व तनावं एमाले व माओवादी दथुया ल्वापुयात नं अझ तब्याका बी । एमाले व माओवादी थेंज्याःगु निगू वाम पार्टीया ल्वापुपाखें थःत हे फाइदा जुइगु जूगुलिं कांग्रेसं थुकी फयांफछि एमालेयात न्ह्यःने हयेगु ज्या यानाच्वंगु दु । एमाले स्वयां तःधंगु पार्टी माओवादीं याइगु थ्व संघर्षय् कांग्रेस छखे लीगु सम्भावना यक्व दु ।,http://www.nepalmandal.com/content/2257.html
गृहय् जुयाच्वंगु दावी व असुरक्षित येँदेय् ,"Posted on Tue Jun 23, 2009  1:59 pm NST",शक्तिशाली गृह मन्त्रालय सुयागु ल्हाती लाइ धकाः राजनीतिक पार्टीतय् दथुइ खिंचातानी जुयाच्वंगु हे इलय् येँय् शान्ति सुरक्षायात हाथ्या बी कथंया निगू ततःधंगु घटना जुल । छगू स्कूल वनाच्वंम्ह छम्ह मचायात लँय् हे निम्ह मोटरसाइकल चालकतय्सं अपहरण याना यंकल । यद्यपि भाग्यं सर्वसाधारण जनताया साहसं यानाः मचायात बचे यायेत सफल जुल । मेगु म्हिगः तिनि मोटरसाइकल गयाः वनाच्वंम्ह छम्ह मनूयात लँय् हे पनाः पेस्तोल क्यनाः वयाके च्वंगु १५ लाख तका दां न्हिनय् हे लुटे यानाः यंकल । थुकी धाःसा लुटेरातय्त ज्वने फुगु मदुनि । राजधानीइ नकतिनि जूगु थ्व निगू घटनां थ्व लागाया शान्ति सुरक्षा गुलि बांमलाये धुंकल धइगु खँयात बांलाक हे उला बिउगु दु । शान्ति सुरक्षा कायम यायेगु जिम्मा गृह मन्त्रालययागु खः । देशय् गृह मन्त्रालय गुगु पार्टीया भागय् लाइ धकाः तानातान जुयाच्वंगु इलय् लाक्क थ्व घटना जूगु दु । वास्तवय् राजनीतिक खिंचातानीया कारणं देशय् शान्ति सुरक्षा लगायतया अनेक समस्या पिहां वयाच्वंगु दु धइगु खँ नं थुकिं क्यं । गृह मन्त्री जुइगु लागिं राजनीतिक पार्टीतय् दथुइ हानथाप जुयाच्वंगु स्वयेबलय् थुपिं देशय् पूर्ण रुपं हे शान्ति सुरक्षा कायम यायेगु जिम्मेवारी कायेत सना जूपिं थें खने दु । तर वास्तवय् थुमिसं देशय् धाथें शान्ति सुरक्षा कायम यायेत थ्व धेंधेंबल्लाः यानाच्वंगु खः लाकि गृह मन्त्रालयया दुरुपयोग यानाः जिक्व फाइदा कायेत स्वयाच्वंगु खः थ्व खँ आः वइगु इलं पुष्टि या हे याइ । नेतातय्सं गृहय् यानाच्वंगु दावी अन्य लबः कायेत मखु शान्ति सुरक्षाया लािगं हे खः धकाः पुष्टि यानाः क्यने फयेकेमाः ।,http://www.nepalmandal.com/content/2261.html
"गृह मन्त्रीजु, आः छिं छु धयादी ले ? ","Posted on Tue Jun 23, 2009  7:59 pm NST",देय्या गृह मन्त्री जुइगु लागिं ला राजनीतिक पार्टीतय् दथुइ तःधंगु हे खिंचातानी जुइ तर गृह प्रशासन चले यायेगु ह्याउ धाःसा सुं हे पार्टीया सुं हे नेतायाके मदुगु हे जुयाच्वन । राजनीतिक पार्टीतय्सं गृह मन्त्रालय ताके याइगु धइगु देय्या गृह प्रशासन बांलाकेगु लागिं स्वयां नं मन्त्रालयया ल्याःचाः तयेम्वाःगु बजेट संकेत व प्रहरी प्रशासनया असीमित अधिकारया दुरुपयोग यायेत जक जुयाच्वन । थौं स्वयां १७ न्हु न्ह्यः राजनीतिक पार्टीतय् दथुइ गृह मन्त्रालय ल्हातय् लाकेगु लागिं धेंधेंबल्लाः जुयाच्वंगु हे इलय् राजधानीया पुतलिसतक थेंज्याःगु व्यस्त थासं छम्ह मिसा मचा अपहरित जुल । वया मांअबुपिंसं थः ल्यासेम्ह म्ह्याय् माला बिउ धकाः प्रहरी प्रशासनय् अनुनय यात तर प्रहरीयात देय्या गृह प्रशासन स्वयेगु सिबें नं न्हूम्ह गृह मन्त्री सु वइ धइगु खँय् अप्वः चिउताः दुगु जुयाच्वन । सरकार चले याईपंत देय्या गृह प्रशासन दुरुस्त यायेगु स्वयां नं गृह मन्त्रालय कब्जा यायेगु खँय् अप्वः रुची दुगु जुयाच्वन । गुकिं यानाः राजधानीं अपहरण जूम्ह छम्ह  मिसा मचा मालेत १७ न्हु तक प्रहरी निकम्मा साबित जुल व अन्ततः वयागु लाश लुइधुंकाः तिनि अपराधीया 'लिक्क' थ्यनेत प्रहरी ताःलात । देशय् अपहरणया   सवालय् जूगु थ्व न्हापांगु घटना मखु । थज्याःगु घटना न्हापा लिपा नं यक्व जुइधुंकल । तर गृह प्रशासनं अपहरित मनूया लाश लुइकाः परिवारयात लःल्हायेगु स्वयां अप्वः मेगु छुं ज्या यानाः क्यने फुगु मदु । ताःहाकः हे ल्वापु यानाः गृह मन्त्रालय ल्हातय् लाकूम्ह न्हूम्ह गृह मन्त्रीं आः थ्व सवालय् छु धयादी ? केवल श्रद्धांजलि हे जक प्वंकादी लाकि ल्वानाः ल्हातय् लाकूगु गृह मन्त्री पदया औचित्य नं साबित यानादी ?,http://www.nepalmandal.com/content/2288.html
बूगु लिट्टे जक खः तामिल जनता मखु,"Posted on Thu May 21, 2009  3:04 pm NST",बिस्कं जातीय राज्यया माग यासें श्रीलंकाय् वंगु २७ दँ न्ह्यवंनिसें न्ह्यानाच्वंगु सशस्त्र युद्धया अन्त्य जूगु घोषणा अनया सरकारं याःगु दु । उगु युद्धया नेतृत्व यानाच्वंगु संगठन लिट्टे आः पूर्ण रुपं ध्वस्त जूगु व उकिया नेता भेलुपिल्लइ प्रभाकरण नं युद्धय्  सीधुंकूगु दावी सरकारया दु । लिट्टे ध्वस्त जूगु लसताय् श्रीलंकाय् तःधंगु उत्सव हनाच्वंगु दुसा उखे सरकारं थुबलय् ति श्रीलंकाय् राष्ट्रिय एकता कायम जूगु गबलें मदुनि धकाः गर्व नं याःगु दु । तर श्रीलंकाय् थपाय्धंगु उत्सव हनाच्वंगुया दथुइ अनया अल्पसंख्यक तामिल जनतां छु बिचाः यानाच्वन व उमिसं सरकारया थ्व विजययात छु रुपं कयाच्वन धइगु खँ धाःसा पिहां वःगु मदुनि । तामिल जनताया लािगं संघर्ष यानाच्वंगु छगू सशक्त पुचःया अवसानं लिट्टेप्रति असन्तुष्ट खःसां नं मुद्दाप्रति आशावादी तामिलतय् नुगः अवश्य नं भःभः न्हुयाच्वंगु दयेमाः । लिसें आः श्रीलंका दुने थःपिनिगु छु अस्तित्व जुइगु जुइ धकाः चिन्तित नं जुयाच्वंगु दयेमाः ।  थ्व युद्धय् श्रीलंकाली सरकारं बुकूगु लिट्टेयात जक खः । तामिल जनतायात मखु । लिट्टेया अवसान जूसां तामिल जनताया म्हगस जीवित दनि धइगु अनुभूति राज्यं बीमाः । लिट्टेयात बुकेधुंकाः आः तामिल जनताया आशा- यात गय् यानाः म्वाकेगु खः उखेपाखे सरकारं ध्यान बीमाःगु आवश्यकता दु । मखुसा श्रीलंकाय् लिट्टे सिनावंसां युद्ध ल्यनाच्वनी । युद्धया अन्त्य जुइवं द्वन्द्व क्वचाल धाये फइ मखु । मदयेके माःगु उगु द्वन्द्वयात खः गुकिया िनंितं तामिल जनतां फ्वनाच्वंगु स्वायत्त शासनया माग पूवंका बीगु हे आः राज्यया मू दायित्व जुइमाः ।,http://www.nepalmandal.com/content/1531.html
अन्ततः लोकतन्त्रया विधिवत् अन्त्य ,"Posted on Tue May 19, 2009  4:54 pm NST",अन्ततः जनतापाखें जनताया लागिं जनतां हे शासन यायेगु लोकतन्त्रया सर्वमान्य सिद्धान्तया असामयिक अवसान जूगु दु । निगू निगू थासय् पराजित जूम्ह एमालेया उम्मेदवार भाजु माधव नेपालयात हे देय्या प्रधानमन्त्री दयेकेगु निर्णयया नापनापं देशय् लोकतन्त्रया नं विधिवत् अन्त्य जूगु दु । गुम्ह मनूयात जनतां लोकतन्त्रया सर्वसम्मत विधि चुनावपाखें अस्वीकार याःगु खः वयात हे जनता उपर शासन याइम्ह प्रधानमन्त्री दयेकेगु दलतय्गु निर्णयपाखें चुनाव लोकया मत व जनताया अभिमत धइगु नं वास्तवय् क्यनेगु वा जक जुयाच्वन धइगु खा हानं छक्वः पुष्टि जूगु दु । देय्या प्रधानमन्त्री पदय् माधव नेपालया थ्व आरोहण नेपाःया लोकतान्त्रिक राजनीतिया इतिहासय् युग युग तकं हाकुगु अध्यायया रुपय् ल्यनाच्वनीगु खँय् विवाद मदु । राजनीतिक दाउपेच म्हितेगु झ्वलय् छम्हेसिया ल्हातय् वनेमाःगु सत्ता मेम्हेसिया ल्हातय् वनीगु अस्वाभाविक मखु । तर अज्याःगु खेलय् जनतायात पूर्णरुपं 'बाइकट' याःगु धाःसा नेपाली जनता उपर जूवंगु अक्षम्य अपराध खः । नेपाःया राजनीतिक पार्टीतय्सं नेपाली जनता उमिगु मत व उमिगु अभिव्यक्तियात गुलि महत्व बिउगु जुयाच्वन धइगु खँ नं थुकिं खुलस्त याना बिउगु दु । भारतय् पूरा पार्टीयात चुनाव त्याकेगु अभियान न्ह्याकाः विजयी जूम्ह राहुल गान्धीं न्ह्यःने वयाच्वंगु प्रधानमन्त्री पदयात अस्वीकार याःगु घटनापाखें माधव नेपाल थेंज्याःम्ह परिपक्व नेतां भ्याः हे शिक्षा मकायेगु वय्कःपाखें शासित नेपाली जनताया दुर्भाग्य खः । गुम्ह मनुखं जनताया अभिमतयात थुलि तःधंगु अपमान याइ वं जनताया भिं याइ धकाः गय् भलसा कायेगु ?,http://www.nepalmandal.com/content/1488.html
बूगु लिट्टे जक खः तामिल जनता मखु ,"Posted on Fri May 22, 2009  10:36 am NST",बिस्कं जातीय राज्यया माग यासें श्रीलंकाय् वंगु २७ दँ न्ह्यवंनिसें न्ह्यानाच्वंगु सशस्त्र युद्धया अन्त्य जूगु घोषणा अनया सरकारं याःगु दु । उगु युद्धया नेतृत्व यानाच्वंगु संगठन लिट्टे आः पूर्ण रुपं ध्वस्त जूगु व उकिया नेता भेलुपिल्लइ प्रभाकरण नं युद्धय् सीधुंकूगु दावी सरकारया दु । लिट्टे ध्वस्त जूगु लसताय् श्रीलंकाय् तःधंगु उत्सव हनाच्वंगु दुसा उखे सरकारं थुबलय् ति श्रीलंकाय् राष्ट्रिय एकता कायम जूगु गबलें मदुनि धकाः गर्व नं याःगु दु । तर श्रीलंकाय् थपाय्धंगु उत्सव हनाच्वंगुया दथुइ अनया अल्पसंख्यक तामिल जनतां छु बिचाः यानाच्वन व उमिसं सरकारया थ्व विजययात छु रुपं कयाच्वन धइगु खँ धाःसा पिहां वःगु मदुनि । तामिल जनताया लािगं संघर्ष यानाच्वंगु छगू सशक्त पुचःया अवसानं लिट्टेप्रति असन्तुष्ट खःसां नं मुद्दाप्रति आशावादी तामिलतय् नुगः अवश्य नं भःभः न्हुयाच्वंगु दयेमाः । लिसें आः श्रीलंका दुने थःपिनिगु छु अस्तित्व जुइगु जुइ धकाः चिन्तित नं जुयाच्वंगु दयेमाः । थ्व युद्धय् श्रीलंकाली सरकारं बुकूगु लिट्टेयात जक खः । तामिल जनतायात मखु । लिट्टेया अवसान जूसां तामिल जनताया म्हगस जीवित दनि धइगु अनुभूति राज्यं बीमाः । लिट्टेयात बुकेधुंकाः आः तामिल जनताया आशा- यात गय् यानाः म्वाकेगु खः उखेपाखे सरकारं ध्यान बीमाःगु आवश्यकता दु । मखुसा श्रीलंकाय् लिट्टे सिनावंसां युद्ध ल्यनाच्वनी । युद्धया अन्त्य जुइवं द्वन्द्व क्वचाल धाये फइ मखु । मदयेके माःगु उगु द्वन्द्वयात खः गुकिया िनंितं तामिल जनतां फ्वनाच्वंगु स्वायत्त शासनया माग पूवंका बीगु हे आः राज्यया मू दायित्व जुइमाः ।,http://www.nepalmandal.com/content/1553.html
आःयात न्हूगु सरकार गठन याके बीमाः ,"Posted on Wed May 20, 2009  5:12 pm NST",न्हूगु सरकार गठनया लागिं माओवादीं याःगु कुतः विफल जुइवं आः एमालेया वरिष्ठ नेता माधव नेपालया नेतृत्वय् सरकार गठन जुइगु करिब निश्चित जूगु दु । उकिया नितिं माधव नेपालया पक्षय् करिब ३५० म्ह सभासदया हस्ताक्षर खायेधुंकूगु दुसा वय्कलं सरकार गठन यायेगु औपचारिक दावी नं यानादीधुंकूगु दु । थज्याःगु अवस्थाय् सरकारं राजीनामा बीधुंकूगु माओवादीं संसद चले याके मबिउगु कारणं न्हूगु सरकार गठनया ज्या थातिं लानाच्वंगु दु । उकुन्हु सरकार गठनया लागिं माःगु बहुमत हे खाके मफयाच्वंगु इलय् तक ला सदन न्ह्याके मफुसां छुं समस्या मदुगु खः । तर आः एमालें बहुमत खाकाः सरकार गठनया दावी हे यायेधुंकूगु अवस्थाय् नं संसद न्ह्याके मबिल धाःसा उकिं माओवादीया झेल्लाः प्रवृत्ति स्पष्ट खने दइ । माओवादी छखे सरकारय् हे दनिसा मेखे सरकार नं गठन याके मबीबलय् थुकिं माओवादीं सरकारं राजीनामा बियाः मुंकूगु साख कुहां वइगु खतरा दु । आः माओवादीं गुगु मुद्दा ल्ह्वनेत स्वयाच्वंगु खः व न्हूगु सरकार वयेधुंकाः याःसा बांलाइ । न्हूगु सरकार हे गठन मयाकुसे अज्याःगु माग तयेगु सिबें सरकार गठन याकेधुंकाः वयां लिपा थःगु माग तयेगु व उकियात पूरा मयात धाःसा सदन जक मखु सरकार तकं चले याये मफइगु अवस्था सिर्जना याना बिल धाःसा व बरु संसदीय व सभ्य पलाः जुइ । उकिया नितिं बरु न्हूगु सरकारयाके निश्चित ई कायेगु व उलिया दुने नं पूरा मयात धाःसा सरकार हे चले याये मफइ कथंया ज्याझ्वःत न्ह्याकेगु उपयुक्त जुइ । अज्याःगु इलय् माओवादीया पलाःयात सुनां नं पाय्छि मजुल धकाः पितं धस्वाकेगु ज्या याये फइ मखु ।,http://www.nepalmandal.com/content/1515.html
प्रधानमन्त्री पदय् माधव नेपाल ,"Posted on Sun May 24, 2009  4:45 pm NST",न चुनाव त्याःम्ह खः न चुनावय् बहुमत वःगु पार्टीया नेता खः अय्नं अजूचायापुक हे देय्या प्रधानमन्त्री जुइगु ह्वःताः चूलाःगु दु एमालेया वरिष्ठ नेता माधव नेपालयात । म्हिगः च्वंगु संसदया बैठकं वय्कःयात देय्या न्हूम्ह प्रधानमन्त्री ल्यःगु खः । तःक्वःमछि हे प्रधानमन्त्री जुइगु चर्चा जुयाः नं वय्कः उगु पदय् वने मखनाच्वंगु खःसा थुगुसी नेपाली कांग्रेस समेतया ग्वाहािलं वय्कः देय्या सर्वोच्च कार्यकारी पदय् थ्यनेत सफल जुयादीगु दु । थुगुसी गुगु इलय् माधव नेपाल देय्या प्रधानमन्त्री जुयादीगु खः देशया लािगं माधव नेपालया छुं हे आवश्यकता जुयाच्वंगु मदु । देशं माधव नेपालया माग यानाच्वंगु नं मदु । केवल सत्ता समीकरणया कासां जक वय्कः प्रधानमन्त्री जुयादीगु खः । सरकारय् वनाः छुं याये धइगु विशेष म्यान्डेट ज्वनाः वय्कः प्रधानमन्त्री जुयादीगु मखु । उिकं सर-कारय् वनाः वय्कलं छु यानादी व छु प्रयोजनया लािगं वय्कः प्रधानमन्त्री जुयादीगु खः धइगु खँ सुनां नं मसिउ । लिसें थौैं देशया गुगु माहौल दु थुकी वय्कलं छुं याये फइगु अवस्था नं मदु । उकीमाथि माओवादी व वया कार्यकर्तातय्सं सरकारयात गुलि सते याइगु खः व स्वयेगु ला बाँकी हे दनि । माओवादी अध्यक्ष प्रचण्डं सरकार त्वःते न्ह्यः न्हू वयेत्यंगु सरकारयात कडा शव्दं विदेशी दवावं गठन जूगु सरकार धइगु द्वपं बियादीगु दु । थ्व सरकारयात माओवादीपाखें छुं नं कथं ग्वाहालि मजुइगु निश्चित दु । माओवादीं पिकाइगु हरेक हठकण्डाया सामना भाजु माधव नेपालं हे यानादी माली कांग्रेसया लािगं ला अबलय् छगू स्वयेबहगु तमाशा जक हे चूलाइ गुगु वं सवाः काकां स्वयाच्वनीगु खँय् शंका मदु ।,http://www.nepalmandal.com/content/1601.html
माओवादी संकल्प प्रस्तावया अर्थ ,"Posted on Fri May 22, 2009  2:24 pm NST",दिनाच्वंगु सदन हानं चले याकेगु लािगं माओवादी तयार जूगु दु । बरु उकिया लािगं राष्ट्रपतिया पलाः विरुद्ध सदनय् संकल्प प्रस्ताव तयेगु व उकी सहलह यायेगु अडान धाःसा लागू याकेगु खँ नं वं धाःगु दु । माओवादीया संकल्प प्रस्ताव सदनय् प्रवेश याकेगु सर्तय् सदन चले यायेगु सहमति जूगु खः । माओवादीं सदनय् यानाच्वंगु अवरोध चीकीगु जुइवं आः एमाले-कांग्रेस गठबन्धन सरकार स्वनेत नं अःपुइगु जूगु दु । उकिया िनंितं निगू पार्टीं तयारी नं यायेधुंकूगु दु । तर माओवादीं दर्ता याये धाःगु संकल्प प्रस्तावयात कयाः धाःसा थीथी कथंया विवाद पिहां वःगु दु । राष्ट्रपति विरुद्ध सदनय् महाभियोगया प्रस्ताव छगू बाहेक मेगु छुं हे प्रस्ताव तये मजिउगु कारणं संकल्प प्रस्ताव तये मजिउ धयाच्वंगु दुसा नापं राष्ट्रपतिया पलाः बारे सर्वोच्च अदालतय् मुद्दा न्ह्यानाच्वंगु कारणं उकियात कयाः सदनय् सहलह याये मजिउ धइगु नं खँ पिहां वयाच्वंगु दु । थज्याःगु परिस्थितिइ संकल्प प्रस्ताव गय् यानाः दर्ता जुइ व उकियात गय् यानाः सहलह न्ह्याकी धइगु स्वाभाविक न्ह्यसः पिहां वःगु दु । उकिसनं संकल्प प्रस्ताव पारित यायेत संसदया बहुमत माः । थ्व इलय् माओवादीयाके बहुमत मदु । उिकं वयागु प्रस्ताव पारित जुइगु सम्भावना म्हो जक दु । थःिपंसं तयागु प्रस्तावय् मेिपंसं नं भोट बी हे माः धकाः माग यायेगु पाय्छि मजुल । उिकं माओवादीया थ्व प्रस्ताव केवल सदनय् प्रवेश याकेगु थें जक जुइ कार्यान्वयन जुइगु छुं हे गुन्जायस मदु । अथे खःसां माओवादीं थुकी गुलि गर्व धाःसा अवश्य याइ कि वं असंवैधानिक पलाः ल्ह्वंम्ह राष्ट्रपति विरुद्ध सदनय् हरसम्भव कुतः यानागु दु त्वःतागु मदु ।,http://www.nepalmandal.com/content/1568.html
चर्चय् जूगु बम आक्रमणया सन्देश ,"Posted on Mon May 25, 2009  5:35 pm NST",यलया एजम्पसन चर्चय् म्हीग सुथय् जूगु बम आक्रमणं देशय् आः हानं मेगु कथंया द्वन्द्वया लुखा चालेत्यंगु ग्यानापुगु खँया संकेत बिउगु दु । सदां थें शनिवाः सुथय् प्रार्थना जुयाच्वंगु उगु क्याथोलिक चर्चय् जूगु थ्व आक्रमणं देशय् पलिस्था जूगु गणतन्त्र धर्म निरपेक्षता आदि थेंज्याःगु प्रणालीयात विफल यायेगु लािगं मनूत परिचालन जुइधुंकल धइगु खँया दसि नं न्ह्यब्वःगु दु । निम्ह मनू सीगु व िझंनिम्ह घाःपाः जुइक जूगु आक्रमणया स्वरुप उलि तःधं मजूसां थुकिया प्रकृतिया ल्याखं धायेगु खःसा थ्व नेपालय् आः तक जूगु फुक्क हे बम काण्डत मध्यय् दकलय् गम्भीर प्रकृतिया प्रहार खः । चर्चय् जूगु थ्व प्रहारपाखें देशय् धार्मिक दंगा ब्वलंकीगु उतिकं हे तःधंगु खतरा दु । धार्मिक दंगा गुलि ग्यानापु धइगु खँ झीसं मेमेगु देय्या दसु जक स्वयाः नं सीका कायेफु । इसाई समुदाय नेपाःया चीधंगु समुदाय खः । तर अन्तर्राष्ट्रिय रुपं स्वत धाःसा थ्व विश्वया हे दकलय् शक्तिशाली धार्मिक समुदाय खः । नेपाःयात आर्थिक ग्वाहालि बियाच्वंिपं अधिकांश देय् इसाई धर्मावलम्बी खः । उमिसं नेपाःयात छुं नं कथंया ग्वाहालि बी न्ह्यः नेपाःया इसाईत सुरक्षित जुइमाः धकाः चिउताः प्वंकीगु स्वाभाविक दु । थ्व सत्य खः कि नेपालय् इसाई जुईपं मनूतय् ल्याः धमाधम अप्वया वनाच्वंगु दु । तर उकी इसाई समुदायया दोष मदु । थ्व ला नेपाःया हे सदियौं पुलांगु रुढीगत बिचाः थीत्यःमत्यः प्रथा तःधंचीधं धकाः याइगु अपमान आदि थेंज्याःगु चलनया लिच्वः खः । थुकी सुनां नं इष्र्या यानां मजिउ । उिकं थ्व आक्रमण न्ह्याम्हेस्यां याःगु थजुइमा उमित नियन्त्रण यायेगु ज्याय् राज्यं छफुति हे लिबाके मजिउ ।,http://www.nepalmandal.com/content/1640.html
फोहोरया द्वँ व मनपाया पहः ,"Posted on Tue May 26, 2009  5:10 pm NST",हाकनं छकः ओखरपौवाया स्थानीय जनताया विरोधं यानाः येँया फोहोर मुनेगु बन्द जूगु दु । थज्याःगु घटनाय् थन तःकः हे जुइधुंकल । ओखरपौवाया स्थानीय जनतां उगु लागाय् अस्पताल दयेका बी धकाः महानगरपालिकां याःगु बचं पूवंके माल धासें अन मनपाया फोहोर वाकेगु हे बन्द याना बिउगु खः । येँ देशय् थथे धुवांधू फोहोर मुनेज्याया लिउने ओखरपौवाया स्थानीय जनतां म्हिताच्वंगु भूमिका तसकं नकारात्मक जू । कांग्रेसया सरकार दुसा अन च्वंिपं एमाले कार्यकर्तातय्सं छु छु त्वहचिनाः फोहोर वायेगु बन्द याना बी । एमालेया सरकार दुसा अनया कांग्रेस कार्यकर्तां बन्द याना बी । आः एमाले व कांग्रेसया मंकाः सरकार दु याकनं हे माओवादीया कार्यकर्तां फाहोर वायेगु बन्द याना बीफु । अथे बन्द याईपंत सम्बद्ध पार्टीं छुं धाये फुगु नं मखु । उखे मनपां नं स्थानीय वासिन्दायात छु याना बी धकाः बचं बीगु खः व बचं पूवंकेगुपाखें छुं हे कुतः यानाच्वंगु खने मदु । स्थानीय जनतां न्ह्यागु धाःसां याना बी धकाः बचं बीगु तर ज्या धाःसा छुं नं याना मबीगु हिसि दुगु खँ मखु । थुिकं स्थानीय जनतायात झन जक आक्रोशित याना बीगु निश्चित दु । यदि मनपायाके अस्पताल दयेकेगु हैसियत मदुसा दयेका बी धकाः छाय् सम्झौता यायेमाल सम्झौता याये धुंकाः कि थम्हं दयेका बी माल कि मखुसा सुनां दयेकेफु वयाथाय् वनाः इनाप यायेमाल । थम्हं दयेके मफुसा फुिपंथाय् वनाः आग्रह यायेगु ज्या ला मनपां यायेफुगु खः । तर अज्याःगु छुं नं याइ मखु । वास्तवय् मनपाया थज्याःगु प्रवृत्तिया कारणं नं ओखरपौवाया स्थानीय जनतायात फोहोर पनेगु अनावश्यक अवसर चूलानाच्वंगु खः ।,http://www.nepalmandal.com/content/1662.html
न्हापांगु पलाः हे ब्याक गियरय् ,"Posted on Thu May 28, 2009  5:39 pm NST",माओवादी सरकार लिपा वःगु माधव नेपालया सरकारं न्हूगु गति ज्वनाः न्ह्यःने ब्वाँय् वनेगु पलेसा 'ब्याक गियर’ तयाः लिउनेपाखे गति कायेत स्वःगु संकेत वःगु दु । म्हिगः च्वंगु '२२ दल’या बैठकय् वर्तमान सरकारया दकलय् तःधंगु घटक नेपाली कांग्रेसपाखें राज्य पुनस्रंरचना मन्त्रालय विघटन यायेमाःगु संविधानसभा मन्त्रालयया नां हिलेमाःगु आदि प्रस्ताव तःगु स्वयेबलय् प्रधानमन्त्री माधव नेपालया न्हापांगु पलाः हे ब्याक गियरय् लाः थें च्वं । देशय् संविधानसभाया चुनाव जूगु हे राज्य पुनस्रंरचना यानाः देय्यात न्हूगु स्वरुप बीगु निंतिं खः । उकियात आत्मसात यायेगु ल्याखं सरकारं राज्य पुनर्संरचना मन्त्रालय दयेकूगु खः । आः सत्ता थःगु ल्हातय् लायेसातकि उगु मन्त्रालय हे मदयेका छ्वयेगु धइगु देय्यात हानं पुलांगु हे संरचनाय् लित यंकेगु खः । अपाय्धंगु जनयुद्ध व जनआन्दोलन यानाः देशयात गुगु दिशापाखे न्ह्याकेगु ज्या जूगु खः आः अनं मुलुकयात लित हयेगु धइगु देशय् हानं छकः असन्तोष ब्वलंकाः अन्ततः मेगु विद्रोहया पुसा पीगु थें जक जुइ । उकिसनं विपक्षी माओवादीं छु खँयात ज्वंसा मि च्याके फइ धकाः भौमिखां मालाच्वंगु ला द हे दु । थज्याःगु खँयात वास्ता मयासे यदि सरकारं आम जनतायात निराश याइगु छुं नं निर्णय यात धाःसा उकिं देशयात गति लाःगु थासय् मयंकीगु निश्चित दु । थुकिया नापनापं न्हापांगु बैठकय् हे थथे पश्चगामी सुझावत न्ह्यःने हःगुलिं देशया बागडोर ज्वंपिं नेतातय्सं आः मुलुकयात न्हयःने यंकेगु ज्या याइ मखु ला धइगु शंका धाःसा पिकया बिउगु दु । आखिर दिन गज्याःगु जुइ धइगु संकेत ला सुथं हे बीगु मखा ।,http://www.nepalmandal.com/content/1691.html
खाडीइ ज्या मदुपिं नेपाःया ज्यामित ,"Posted on Wed Dec 24, 2008  3:49 pm NST",नेपालय् लखौं तका दां फुकाः खाडी लागाय् ज्या याः वंपिं नेपाली ज्यामित आः अन ज्या मदयाः लिहां वयेगु क्रम शुरु जूगु दु । खास यानाः कतारय् ज्या याईपं नेपाःमितय्त अनया थुवाःतय्सं आःयात ज्या मदु धकाः लछिया थप तलब ज्वंकाः लित छ्वयाहःगु दु । उ‌पिं आः अनया नेपाली राजदूतावासय् शरण कयाः च्वनाच्वंगु समाचार वःगु दु । नेपालं छुं ई न्ह्यः तिनि उखे ज्या याः वंपिं थ्व नेपाली श्रमिकत स्वला प्यलाया दुने हे ज्या मदयेकाः लिहां वयेमाःगुलिं उमिके विमानया टिकट न्यायेगु तकं अवस्था मदयाच्वंगु दु । उमिसं नेपाः वयाः थम्हं कयातःगु त्यासा पुलेगु ला अझ तापाःगु हे खँ तिनि । उमिगु बारे नेपाः सरकारं बिचाः यायेमाःगु अतिकं आवश्यक दु । थौंकन्हय् विश्वन्यंकं वयाच्वंगु आर्थिक मन्दीया कारणं यानाः खाडीया नेपाःमितय्त थ्व संकट वःगु खः । खाडीइ थौंकन्हय् अप्वः यानाः निर्माण ज्या न्ह्याकाच्वंपिं धईपं अमेरिकी व युरोपीय कम्पनीत खः । विश्व आर्थिक मन्दीं यानाः थ्व कम्पनीत खाडीइ थःपिंसं न्ह्याकाच्वंगु ज्या दिकेत बाध्य जूगु दु । निर्माणया ज्या दिउगुलिं अन लेबोर ज्या याईपं फुक्क हे ज्यामित बेरोजगार जू वन । उकिया मार नेपाःमि ज्यामितय्त नं लात । खाडी लगायतया देशय् ज्या याईपं नेपाःमितय्सं छ्वयाइगु रेमिटेन्सय् हे देय्या अर्थतन्त्र लिधं वनेधुंकूगु कारणं उमित लाइगु छुं नं कथंया लिच्वः धइगु नेपाःया अर्थतन्त्रय् हे लाः वनीगु लिच्वः खः । उकिं थ्व विषययात नेपालं सामान्य रुपं काये मजिउगु अवस्था दु । विश्व आर्थिक मन्दीया लिच्वः नेपाःयात तप्यंक मलाःसां थुकथं धाःसा बांमलाक हे लानाच्वंगु दु । थ्व संकटयात म्हो यायेगु पाखे पलाः छीमाःगु दु ।,http://www.nepalmandal.com/content/479.html
संकल्प प्रस्तावया विवाद ,"Posted on Fri May 29, 2009  6:19 pm NST",राष्ट्रपति विरुद्ध एकीकृत नेकपा माओवादीं हयेगु धकाः बय्बय् जुयाच्वंगु संकल्प प्रस्तावयात सरकार पक्षीय २२ दलं सदनय् हे हयेके मबीगु धकाः याःगु तयारीपाखें सरकार व विपक्षी दथुइ शुरुइ हे तनाव ब्वलनीगु सम्भावना पिकया बिउगु दु । सभामुख सुभाष नेम्बाङं सदनय् संकल्प प्रस्ताव हयेका बी धकाः बचं बिउगु कारणं हे माओवादीं सदन चले याके बिउगु खः । आः वयाः वं धाःगु संकल्प प्रस्ताव सदनय् हयेके बी मखु धाःगुलिं माओवादीं उकियात धोकाया रुपय् काइगु निश्चित खः । खतुं माओवादीं सरकार त्वःताः गज्याःगु पलाः ल्ह्वनेगु धकाः तयारी यानाच्वंगु खः व संकल्प प्रस्तावय् सीमित मजू । माओवादीया ग्वसाः मेगु हे दु । तर नं संकल्प प्रस्ताव तकं तयेके बी मखु धकाः धाःगु कारणं पिने खँ तयेगु लागिं माओवादीयात ह्वःताः चूलाःगु दु । माओवादीया सरकारं अवकास बिउम्ह प्रधानसेनापति रुक्मांगद कटवालयात वर्तमान सरकारं हानं बहाली यायेगु निर्णय याःगु दु । कटवाल प्रकरण सर्वोच्च अदालत वनाच्वंगु कारणं उकिया बारे संसदय् चर्चा याये मिले मजू धकाः एमाले-कांग्रेसं हे धयाच्वंगु खः । आः अदालतया फैसला मवःनिबलय् हे सरकारं कटवालयात बहाली यायेगु धायेबलय् व नं तप्यंक हे अदालतया मानहानी जू वनी । कटवालयात अवकास बीगु धकाः पुलांगु सरकारं याःगु निर्णय पाय्छि खः वा मखु धकाः कानुनी लिसः बीगु निकाय सर्वोच्च अदालत खः । यदि अदालतय् मुद्दा लानाच्वंगु विषयय् सदनय् खँ ल्ह्वनेगु उचित मखुसा सरकारं उकिया बारे निर्णय यायेगु नं उचित मखु । थज्याःगु खँय् नं सरकार स्पष्ट जुइमाःगु दु ।,http://www.nepalmandal.com/content/1717.html
कार्यकर्तां बदनाम यानाच्वंगु सरकार ,"Posted on Thu Dec 25, 2008  6:19 pm NST","देशय् माओवादीया सरकार न्ह्यानाच्वंगु इलय् माओवादीया हे भातृ संगठनतय् अराजकतां थीथी ख्यः अस्तव्यस्त जुयाच्वंगु दु । माओवादी कार्यकर्तायात विरोध मयः व उमिगु विरोधय् च्वईपंत सह याये मफु । विशेष यानाः थःगु राजनीतिक पार्टीया बिचाः लिसे ज्वःमलाःपिंत उमिस 'कारवाही' यानाच्वंगु दु । उद्योग स्वास्थ्य क्षेत्रय् तकं माओवादीया थज्याःगु आक्रमण जारी जुयाच्वंगु दु । माओवादी कार्यकर्ताया थज्याःगु हे ज्यां यानाः थौंकन्हय् सत्ता साझेदार पार्टीतय् दथुइ वैमनस्यता ब्वलनाच्वंगु दु । गुकिं कन्हय् माओवादी नेतृत्वया सरकार सरकारय् दुगु इलय् माओवादी कार्यकर्तातय्सं यानाच्वंगु थ्व ज्यां जनतां असुरक्षित जूगु महसुस याये मालाच्वंगु दु । यदि देय्या फुक्कं थासय् माओवादी कार्यकर्ताया थज्याःगु दवाव अप्वया वन धाःसा थुकिं छखे माओवादी जनताया नजरय् बदनाम जुइगु जक मखु संक्रमकालीन इलय् न्ह्यानाच्वंगु गठबन्धन सरकारयात नं लिच्वः लायेफु । आःया सत्ता समीकरण स्यनाः माओवादीया ल्हातिं सत्ता चुलुया वनीगु सम्भावना दु । निश्चित खः, नेपाःमि जनतां माओवादीयात अप्वः मत बियाः सरकार चले यायेत म्याण्डेट बिउगु दु । तर उकिया अर्थ वया भातृ संगठनतय्त थः यत्थे याना जु धकाः लाइसेन्स बिउगु धाःसा मखु । तर माओवादी कार्यकर्ताया क्रिरयाकलापं थौं जनताया मत हे गलत जुल ला धकाः न्ह्यसः ब्वलंगु दु । अथे जूगुलिं थःगु सरकार बचे यायेगु खःसा व सरकारयात बदनाम जुइगुपाखें पनेगु खःसा माओवादी कार्यकर्तां संयम यायेमाःगु अतिकं आवश्यक दु ।",http://www.nepalmandal.com/content/491.html
संसद बहिष्कार याकनं दिकेमाः ,"Posted on Fri Dec 26, 2008  2:37 pm NST",सरकारं थःपिनि माग पूरा मयाः धासें प्रमुख प्रतिपक्षी नेपाली कांग्रेसं संसद बहिष्कार यानाः विरोध प्रकट यानाच्वंगु दु । कांग्रेसया थ्व ज्यां यानाः संसदया कारवाही अवरुद्ध जुयाच्वंगु दुसा उकिया लिच्वः कथं मेखे संविधान दयेकेगु ज्या नं प्रभावित जू वनाच्वंगु दु । यदि कांग्रेसया विरोध थुकथं हे न्ह्याः वनाच्वन धाःसा उकिं देय्यात न्ह्यःने न्ह्याकेगु लँपुइ अझ अवरोध पिकया बीगु खतरा दु । सरकार समक्ष कांग्रेसं गुगु ९ बुँदाया माग न्ह्यब्वयातःगु खः व स्वयम् कांग्रेसया हे सरकार दुगु खःसां नं तुरुन्त पूवंके फइ मखु । यदि उकियात कयाःसंसद बहिष्कार यानाच्वन धाःसा उकिं सरकार जक मखु मुक्कं देय्या हे प्रगतिया लँपु अवरुद्ध जू वनी । कांग्रेसया संसद बहिष्कारं यानाः यदि संविधान दयेकेगु ज्याय् पंगः जू वन धाःसा उकिया लिच्वः सरकारयात जक मखु देय्यात हे लाः वनी । यदि इलय् संविधान दयेके मफुत धाःसा उकिं देशय् गज्याःगु भयावह  अवस्था सिर्जना याइ धइगु खँ कांग्रेसं मसिउगु खइ मखु । कांग्रेस थ्व देय्या जिम्मेवार व परिपक्व पार्टी खः । थुगुसीया चुनावय् थ्वं बहुमत हये मफुगु खःसां थ्वयागु निर्णय क्षमताय् जनताया विश्वास अझं कायम दनि । उकिं कांग्रेसं छुं नं पलाः ल्ह्वनेबलय् उकथं ल्ह्वनेमाः गुकिं क्षति म्हो जक जुयाः उपलब्धी अप्वः जू वनेमा । मेखे सरकारं नं कांग्रेसं संसद बहिष्कार याःसा थया धकाः वयात बेवास्ता यायेगु पाय्छि मखु । संविधान दयेकेगु ज्याय् कांग्रेसया ग्वाहालि मदयेकं मगाः धइगु खँ सत्तारुढ पार्टीतय्सं मसिउगु खइ मखु । उकिं वार्ता यानाः थुकियात याकनं ज्यंकेगु कुतः यायेमाः ।,http://www.nepalmandal.com/content/496.html
देशय् ऐतिहासिक उर्जा संकट ,"Posted on Mon Dec 29, 2008  10:20 am NST",कन्हसंनिसें लोडशेडिङ अझ निघौ थपे यानाः न्हिं १२ घौ याइगु जूगु दु । विद्युत अभावयात ध्यानय् तयाः सरकारं देशय् उर्जा संकटया समेत घोषणा याःगु दुसा देशय् तत्काल उर्जा संकट टरे यायेगु निंतिं थीथी कथंया ज्याझ्वःत नं घोषणा याःगु दु । तर सरकारया थ्व घोषणा छुं नं कथं उत्साहजनक धाःसा जुयाच्वंगु खने मदु । सरकारया थ्व घोषणापाखें नं स्पष्ट याःगु दु कि देश मेगु छुं दँ तक थथे हे लोडशेडिङया मार फयेत बाध्य जुइतिनि । नेपाली जनताया जनजीवनयात थौं स्वयां पीदँ न्ह्यःया अवस्थाय् लित यंकाबिउगु दु । आः ब्वनेमाःपिं विद्यार्थीतय् ब्वनेज्यायात थुकिं प्रभावित याइगु ला दे हे दु । उकिया नापनापं छुं भचा ल्यनाच्वंगु उद्योगधन्दायात पातालय् थ्यंका बीगु नं निश्चित दु । समग्रय् धायेगु खःसा उर्जाया थ्व अभावं देय्या विकासयात दशकौं लिउने लाका बीगु खनेदु । मेखें धायेगु खःसां न्हूगु नेपाः दयेकेगु नेपाली जनताया म्हगसय् वःगु थ्व छगू तःधंगु चलः खः । थ्व संकटं मुक्त जुइगु लागिं सरकारं थीथी कथंया प्याकेज घोषणा याःसां तुरुन्त मुक्त जुइगु छुं उपाय धाःसा मदु । थ्व स्वयां न्ह्यःया सरकारतय्सं उर्जा शक्ति विकासय् गबलें नं ध्यान मतःगु व जलविद्युतया विकासय् ज्या स्वयां अप्वः राजनीति याना जूगुया थ्व छगू बांमलाःगु लिच्वः खः । अनावश्यक राजनीतिं यानाः नेपालं न तःधंगु परियोजना दयेके फत न चीधंगु हे शुरु याके फत । नेपाःयात माःगु ७५० मेगावाटय् आः ४०० ति हे जक पूर्ति याये फयाच्वंगु दु । धायेसातकि ४०० मेगावाट विद्युत पिकायेगु अःपुगु खँ मखु । समग्र नेपाः हे छप्पँ जुयाः थुकी लगे जुइमाःगु ई वःगु दु ।,http://www.nepalmandal.com/content/514.html
पशुपतिया मूलपुजारी सु जुइमाः ? ,"Posted on Tue Dec 30, 2008  2:30 pm NST",देय्या हे आराध्यदेव धकाः परिचित पशुपतिनाथया मूल पुजारी आवंलि नेपाली नागरिक हे जुइगु जूगु दु । मल्लकालंनिसें तयेगु शुरु जूपिं भारतीय मूलया पुजारीतय्सं राजीनामा बीवं अन आः नेपाःया हे पुजारीत तयेगु व्यवस्था सरकारं याःगु खः । थुकियात लसकुस यायेमाः । पशुपतियात नेपाःया तःधंम्ह द्यःया रुपय् कायेगु याः । अज्याःम्ह द्यःया मूल पुजारी हे भारतीय जुयाच्वंगुलिं उकी नेपाली जनतां दुःख तायेकाच्वंगु खः । भारतीय पुजारीयात चीकाः उकिया थासय् नेपाली पुजारी तयेगु गुगु ज्या जुल उकीं नं जनतायात लय्तायेगु लय्तायेके धाःसा मफुनि । छाय्धाःसां मल्ल जुजुपिनि पालय् पशुपतिइ भारतीय पुजारी हयाः पुजा याकेगु चलन न्ह्यः अन पुजा याईपं पुजारीत नेवाः ब्रम्हूत लानाच्वन । उकिया ऐतिहासिक दसि नापं दनि । उकिं सरकारं पशुपतिइ भारतीय पुजारीत चीकाः हानं पुलांगु हे परम्परा कायम यायेगु खःसा अन भारतीय पुजारी वये न्ह्यः गुमिसं पुजा साचालन याना वयाच्वंगु खः उमित हे थुकिया जिम्मा बीमाःगु खनेदु । नेवाः ब्रम्हूत नेपाली जक मखु थुकिया आधिकारिक पुजारी नं खः । बरु उमित नियुक्त यायेबलय् न्हापा न्हापा उमिगु पालय् गज्याःगु चलन जुयाच्वंगु खः उकी धाःसा सुधार यायेमाःगु आवश्यक जुइ । छाय्धाःसां पशुपतिइ छाये हइगु बहुमुल्य ज्वलंया अधिकार सुयात दइ धइगु खँय् ताः ई न्ह्यवंनिसें विवाद जुयाच्वंगु दु । मूलभट्टं थ्व ज्वलं फुक्क थम्हं तुं यंकीगु खः । थुकियात पारदर्शी यायेमाः । पारदर्शी जक मखु उकियात सामाजिक शैक्षिक ज्याय् छ्यलेगु व्यवस्था समेत जुइमाः । न्हू वइम्ह पुजारीं थ्व सम्पूर्ण खँ माने यायेमाः ।,http://www.nepalmandal.com/content/535.html
नेपाःयात ल्वःगु लघु जलविद्युत ,"Posted on Mon Dec 29, 2008  2:36 pm NST",देशय् उर्जाया अभाव जुयाः न्हिं १६ घौ लोडशेडिङ यायेमाःगु अवस्था पिहां वयेवं निजी क्षेत्रया उद्योगपतितय्सं लघु जलविद्युत परियोजनात शुरु यायेगु बारे सम्मेलन याःगु दु । सम्मेलनय् नेपाःया लागिं लघु जलविद्युत छाय् आवश्यक खः व थुकियात न्ह्याकेगु लागिं छु यायेमाः धइगु विषयय् सहलह न्ह्यात । खतुं थज्याःगु सहलह आः मखु देशय् लोडशेडिङया मार शुरु जुइ न्ह्यः हे न्ह्याकाः नं ज्या शुरु यायेमाःगु खः । नेपाः मेमेगु थें धनी देय् मखु । चीधंगु परियोजना जूसा नेपाःया पुँजी व नेपाःया हे क्षमतां दयेके फइ । उकिया साचालन व मर्मतया ज्या नं नेपाःया हे प्राविधिकंयाये फइ । लिसें अप्वः संख्याय् चिचीधंगु परियोजनात दइबलय् छुं जुयाः छगू स्यंसां मेमेगुलिं ज्या यानाच्वंगु दइ । स्यंगु परियोजना मर्मत जुयाच्वंसां मतया उत्पादनय् कमी वइ मखु । तःधंगु परियोजना स्यन धाःसा दयेकेत बन्द यायेमाली गुकिं यानाः मत स्यायेमाःगु अवस्था वया बी । तर वंगु तःदँ तक नेपाःया जल प्रशासनयात यक्व कमिशन वइगु लोभ क्यनाः ततःधंगु जक परियोजनाया म्हगसय् ब्वाका तल । तर अन्तिमय् वयाः न उमिसं अज्याःगु परियोजना हे शुरु यायेफत न चीधंगु हे गुगुं शुरु यात । छुं हे याये मफुगुया लिच्वः स्वरुप थौं देय् तःधंगु उर्जा संकटय् फँसे जूवन । सरकारं मयाःसां उद्योगपतित थःहे जानाः चीधंगु जलविद्युत परियोजना बारे बिचाः शुरु याःगु दु । थुकियात तुरुन्त कार्यान्वयनय् यंकेगु लागिं आः ज्या नं न्ह्याकेमाःगु दु । चीधंगु परियोजनाया लागिं माःगु पुँजी व प्रविधि नेपालय् हे उपलब्ध दु । थुकिया लागिं आः ताःहाकः विवाद यानाच्वनेमाःगु आवश्यकता मदु ।,http://www.nepalmandal.com/content/523.html
गाजाय् इजरायलया नृशंस आक्रमण ,"Posted on Thu Jan 1, 2009  9:34 pm NST",इजरायल-प्यालेस्टाइन ल्वापुया न्हूगु श्रृंखला कथं थौंकन्हय् इजरायली सेनां प्यालेस्टीनी लागाय् लाःगु गाजा क्षेत्रय् हवाई आक्रमण यानाच्वंगु दु । उगु आक्रमणय् लानाः करिब प्यसःम्ह मनूया ज्यान वनेधुंकूगु दुसा विश्व समुदायं हे उकिया विरोध यानाच्वंसां नं आक्रमण जारी हे यानाच्वंगु दु । इजरायलया थ्व यकःति नृशंस आक्रमणयात न्ह्याक्व आलोचना याःसां मगाः । गाजा लागाय् तयातःगु हमासया ज्याकू ध्वस्त यायेगु नामय् थ्व आक्रमण जुयाच्वंगु दु गुकी आः तक हमासया छम्ह हे कार्यकर्ता मलाःगु बरु सर्वसाधारण मनूत जक सिनाच्वंगु खँ वयाच्वंगु दु । इजरायलं याःगु थ्व आक्रमणं विश्वय् वयागु दादागिरि हानं छक्वः सार्वजनिक जूगु दु । इजरायलपाखें सयौं मनूत सिक्क आक्रमण यातं नं अमेरिका सुम्क च्वनाच्वंगु धाःसा अजूचायापुगु विषय जूगु दु । रुसं जर्जियाय् निन्हु आक्रमण याःबलय् अमेरिकां निगू देय्या स्वापू स्यनेफु धकाः ख्याच्वः बियाहःगु खः । थौं इजरायलं न्यान्हु तक लगातार आक्रमण यानाच्वनं नं अमेरिकां वयात छुं धाःगु मदुनि । इजरायलं यानाच्वंगु थ्व आक्रमण मदिकल धाःसा मध्यपूर्वय् हानं छक्वः शान्तिया स्थिति स्यनीगु खतरा पिहां वयेफु । खतुं मध्यपूर्वया स्थिति न्हापा थें तनावपूर्ण मखयेधुंकल । इराक युद्ध लिपा अन अमेरिकाया प्रभाव गाक्कं बल्लाये धुंकल । उकिं आःया स्थितिइ न्हापाया थेंज्याःगु तनाव पिहां मवयेफु । तर राज्यस्तरं थुकिया विरोध मजूसां आतंकवादी शैलीं विरोध जुइगु खतरा ब्वलनेफु । थ्व ग्यानापुगु अवस्था खः । आः गाजाय् जुयाच्वंगु आक्रमण दिकेत विश्वं गुलि फु उलि याकनं पहल यायेमाःगु आवश्यकता दु ।,http://www.nepalmandal.com/content/564.html
औद्योगिक ख्यःयात बिस्कं मतया आपूर्ति ,"Posted on Wed Dec 31, 2008  3:21 pm NST",लोडशेडिङया मारय् लानाः प्रभावित जुयाच्वंगु औद्योगिक क्षेत्र बचे यायेगु लागिं सरकारं बिस्कं लाइन विद्युत आपूर्ति यायेगु खँ धाःगु दु । पोखराय् लाथ्व ज्या शुरु नापं यायेधुंकूगु दु । नेपाःया उद्योग ख्यः अथें नं रुग्ण अवस्थाय् लानाच्वंगु दु । मजदूर हडतालं यानाः जक नं मखु देय्या आर्थिक नीतिया कारणं विदेशी उत्पादन लिसे प्रतिस्पर्धा याये मफयाः व नेपाःया उत्पादन पिने छ्वये मफयाः नं देय्या उद्योग ख्यः ध्वस्त जुयाच्वंगु दु । आः ल्यनाच्वंगु छुं उद्योगत नं लोडशेडिङं यानाः ध्वस्त जुइगु करिब निश्चित दु । मतया कारणं बांलाक उद्योग चले याये मफयाः बजारय् सामानया भाःथहां वनेगु शुरु जुइधुंकूगु दु । अझ गुलिखे सामानया उत्पादन हे म्हो जुयाः बजारय् पिहां वयेगु नापं म्हो जुइधुंकूगु दु । थुकिं उपभोक्तात मारय् लाइगु ला द हे दु लिसें अन ज्या याईपं ज्यामि व उद्योगपति नं मारय् लाइगु स्वाभाविक खः । थज्याःगु अवस्थाय् देय्या उद्योगयात बचे यायेगु सरकारया दायित्व जुइमाः । लोडशेडिङं सर्वसाधारणया न्हियान्हिथंया जीवनय् लिच्वः लाइगु लाद हे दु । तर उद्योग व्यवसायय् नापं लिच्वः लाः वन धाःसा उकिं मनूतय् रोजगारी व देय्या अर्थतन्त्रयात नापं लिच्वः लाः वनीगु खतरा वइ । यिद उद्योग ध्वस्त जुल धाःसा उकिं देशय् मेगु हे अवस्था पिकया बी । उिकं अज्याःगु अवस्था वये न्ह्यः हे छुं यायेगु खःसा सरकारं कम से कम नं देय्या थीथी औद्योगिक क्षेत्रय् मतया आपूर्ति यायेगु ज्या जुइमाः । थुकियात सुनां नं अन्यथा तायेकेमाःगु आवश्यकता मदु । थौंया इलय् उद्योग बचे जूसा हे जक देय् व जनता बचे जुइ । थुकी सरकार लिउने लाये मजिउ ।,http://www.nepalmandal.com/content/552.html
पशुपतिया विवाद याकनं ज्यंकेमाः ,"Posted on Mon Jan 5, 2009  8:47 pm NST",पशुपति महाद्यःया देगलय् मूल भट्ट नियुक्ति यायेगु विवाद अझं तच्वया वनीगु संकेत खने दयावःगु दु । पशुपित लागाया स्थानीय नेवाःतय्के छुं हे कथंया सल्लाह मयासें पशुपति विकास कोषं मूल भट्ट नियुक्ति याःगु धासें अनया नेवाःतय्सं मूल भट्ट नियुक्तियात कयाः असहमित प्वंकाच्वंगु दु । पशुपति महाद्यः व उगु लागाय् छुं कथं नं स्वापू मदुपिं निम्ह ब्रम्हुतय्त मूल भट्ट दयेकूगुलिं थ्व विवाद तच्वया वंगु खः । विवादया कारणं अन जुइमाःगु नियमित नित्य पुजा तकं जुइ फयाच्वंगु मदुनि । थ्वहे झ्वलय् पशुपति विकास कोषं सर्वोच्च अदालतं बिउगु आदेशयातमाने यायेगु खँ धाःगु दु । थ्व छगू बांलाःगु खँ खः । खय्त ला सरकारं पशुपतिइ भट्ट नियुक्त यायेगु झ्वलय् पशुपति लागाय् सम्बन्धित व्यक्ति व स्थानीय जनतालिसे नं सहलह यायेमाःगु खः । तर स्थानीय जनतायात सरकारं चिउताः मक्यनेवं स्थानीय जनतां आन्दोलित जूगु दु । अले थ्व आन्दोलन आः जनस्तरय् थ्यनीगु संभावना नं अप्वया वनाच्वंगु दु । अले कोष व स्थानीय जनताया दथुइ गुगु विवाद ब्वलनाच्वंगु दु थ्व विवाद याकनं ज्यंकेमाःगु थौंया आवश्यकता खः । धार्मिक क्षेत्र अथें नं संवेदनशील क्षेत्र खः । अले थज्याःगु संवेदनशील क्षेत्रय् गुगुं नं कथंया हस्तक्षेप यायेगु झ्वलय् सम्बन्धित निकायं स्थानीय जनतालिसे सल्लाह ब्याकेमाःगु आवश्यकता थुकिं बोध याका बिउगु दु । अथे जुयाः आः सरकारं गुलिफु उलि याकनं स्थानीय जनताया लिसे सहलह यानाः पशुपति लागाय् ब्वलंगु विवादयात याकनं ज्यंकेगु कुतः यायेगु हथाय् जुइ धुंकूगु दु ।,http://www.nepalmandal.com/content/576.html
एमालेया जबजय् सुधारया खँ ,"Posted on Tue Jan 6, 2009  5:24 pm NST",नेकपा एमालें आः जुइगु थःपिनि च्याक्वःगु पार्टी महाधिवेशनय् पार्टीया निर्देशक सिद्धान्त जुयाच्वंगु जनताको बहुदलीय जनवादयात सुधार यायेगु धकाः हःगु विषययात कयाः विवाद जूगु दु । पार्टीया संस्थापन पक्षं उकी सुधारया खँ हःगु खःसा मेगु पक्षं थुकिया विपक्षय् बिचाः तयाच्वंगु खः । एमालेया तत्कालिन महासचिव मदन भण्डारीं हःगु जनताया बहुदलीय जनवाद छगू आधुनिक युगय् नं माक्स्रवादयात जीवित रुपं न्ह्याका तयेगु छगू सशक्त बिचाः खः । थुकी विवाद मदु कि थौंया युगय् परम्परागत ढंगं एकदलीय तानाशाह लादे यानाः माक्स्रवादन्ह्याके फइ मखु । उकिं विश्वन्यंकं वयाच्वंगु बहुदलीय व्यवस्थाया लहरयात आत्मसात यानाः मदन भण्डारीं थ्व बिचाः पित बिउगु खः । यद्यपि बहुदली जनवादी बिचाः २०१६ सालपाखे कम्युनिष्ट पार्टीया संस्थापक महासचिव पुष्पलाल श्रेष्ठं नं थःगु दस्तावेजय् उल्लेख यायेधुंकूगु खः । मदन भण्डारीं उकियात सैद्धान्तिक ख्वाःपाः बियाः पित हःगु खः । तर उगु सिद्धान्तयात पित हःम्ह मदन भण्डारी उकियात लागू याये न्ह्यः हे मंत । वयां लिपा जनयुद्ध मार्फत सत्ताय् वःम्ह नेकपा माओवादीं नं बहुदलीय प्रतिस्पर्धायात स्वीकार यायेगु धाःगुलिं माओवादीया बिचाः नं जबजलिसे यक्व सतिक लाः वंगु दु । उकिं यदि माओवादीलिसे तालमेल यानाः वनेगु व छगू हे तःधंगु कम्युनिष्ट पार्टी दयेकाः न्ह्याः वनेगु खःसा जनताया एमालें नं थःगु सिद्धान्तय् सुधार यानां छुं स्यनी मखु । युग मदन भण्डारीं बिचाः याःगु स्वयां नं हिलेधुंकल । उकिं न्हूगु युगलिसे न्ह्याः वनेगु खःसा थःगु बिचाःयात सकारात्मक सुधार यायेत लिचिले मजिउ ।,http://www.nepalmandal.com/content/585.html
थारु जनतां यानाच्वंगु माग ,"Posted on Tue Apr 28, 2009  8:22 pm NST",सरकार प्रधानसेनापतियात गय् यानाः चीकेगु धइगु ध्याउन्नाय् लगे जुयाच्वंगुलिं देय्या ४० लाख थारुतय्सं सम्पूर्ण तराई ठप्प जुइक यानाच्वंगु आन्दोलन नं मिखां मखनाच्वन । थारु जनतां थःपिनि म्हसीकायात मधेशी दुने ल्वाकछ्यायेत्यंगु सरकारी कुतःया विरोधय् पूरा देय् हे अस्तव्यस्त जुइक आन्दोलन यायेधुंकलं नं सरकारं उखेपाखे पटक्क हे ध्यान मबिउगुलिं सर्वसाधारण जनता उकिया मार फयेत बाध्य जुयाच्वंगु दु । आन्दोलनं यानाः तराईया राजमार्ग पूर्ण रुपं बन्द जुयाच्वंगु दुसा उकिं यानाः न्हियान्हिथंयात माःगु खाद्यान्न पेट्रोलियम पदार्थ आदि थेंज्याःगु सामानया ढुवानी यायेत समस्या जुयाच्वंगु दु । सामानया नियमित आपूर्ति मजूगुलिं बजारय् अनावश्यक रुपं भाः थहां वनाच्वंगु दुसा गन अज्याःगु ज्वलं उत्पादन जुइगु खः उपिं चाहिं बजाः मदयाः उत्पादित ज्वलं वांछ्वयेत बाध्य जुयाच्वंगु दु । वास्तवय् थ्व इलय् थारुतय्सं सरकारयाके छुं तःधंगु माग यानाच्वंगु मदु । सरकारं हःगु विधेयकय् उमित मधेशीया धलखय् लाका तःगु दु । थःपिंत मधेशी धाये मते थारु धया बिउ धइगु जक उमिगु बिन्ति खः । थथे यायेत सरकारया दां खर्च जुइगु नं मखु छुं लगानी लाइगु नं मखु । उमिगु थ्व माग पूवंका बी धकाः सरकारं बचं नं बीधुंकूगु खः । तर बचं बिउ कथं माग पू मवं । अय् जुयाः थम्हं बिउगु बचं पूवंकि धकाः थारु जनतां थ्व आन्दोलन यानाच्वंगु खः । आन्दोलनया झ्वलय् प्रहरीयात छुरां सूगु तकया खबर पिहां वःगु दु । थज्याःगु घटना अझ मेगु मजुइमा । उकिं सरकारं इलय् हे हानं वार्ता यानाः गय् यानाः जिउ माग पूवंकेगुपाखे पहल यायेमाःगु नितान्त आवश्यक दु ।,http://www.nepalmandal.com/content/1092.html
राष्ट्रपतिया अधिकार गुलि ? ,"Posted on Thu Apr 30, 2009  7:36 pm NST",नेपाःया इतिहासय् न्हापांखुसी वःम्ह राष्ट्रपतिया अधिकार ज्या व कर्तव्य गय् गथे धइगु खँयात कयाः विवाद पिहां वःगु दु । आः नकतिनि वय्कःयात नापलाः वंपिं नागरिक समाजया मनूतलिसे खँ ल्हासें वय्कलं प्वंकादीगु बिचाः थ्व इलय् तःधंगु विवादय् लानाच्वंगु दु । नागरिक समाजया प्रतिनिधितय्सं पिने वयाः खुल्ला रुपं राष्ट्रपतिया आलोचना समेत यानाच्वंगु दु गुगु गणतान्त्रिक नेपाःया निंतिं बांलाःगु खँ मखु । खास यानाः प्रधानसेनापति रुक्मांगद कटवालयात चीकेगु सवालय् राष्ट्रपति डा. रामवरण यादवं प्रधानमन्त्रीयात लिखित पौ हे बियाः 'सुझाव' बिउगु खँयात कयाः विवाद वयेवं नागरिक समाजया छथ्वः मनूत वय्कःयाथाय् वार्ता याःवंगु खःसा उगु इलय् राष्ट्रपति यादवं थः आलंकारिक मखु संवैधानिक राष्ट्रपति जूगु कारणं थःगु नं छुं भूमिका दइ धकाः दावी यायेवं विवाद झन तच्वया वंगु खः ।  नेपालय् थौंकन्हय् गज्याःगु शासन व्यवस्था दु व अन गज्याःम्ह राष्ट्रप्रमुख नियुक्त यानातःगु दु थुकिं हे स्पष्ट याः नेपाःया वर्तमान अवस्थाय् राष्ट्रप्रमुखया भूमिका छु खः ? खय्फु छता निता खँय् राष्ट्रपितं थःगु भूमिका क्यनेफु । तर अज्याःगु भूमिका प्रधानमन्त्रीया इच्छा स्वयां फरक धाःसा जुइ फइ मखु । छुं जुयाः राष्ट्रपितं थःगु फरक भूमिका क्यनेगु कुतः यात हे धाःसां नं प्रधानमन्त्रीं उकियात पनेफु । अज्याःगु इलय् राष्ट्रपति थम्हं छीधुंकूगु पलाःपाखें नं लिचिले मालीगु अवस्था वइ । थुकिं राष्ट्रप्रमुख व सरकार प्रमुख दथुइ दूरी ताःहाकः याना बीगु बाहेक मेगु छुं नं उपलब्धी चूलाकी मखु । थज्याःगु अनावश्यक तनाव बारे नं पार्टीतय्सं बिचाः यायेमाःगु दु ।,http://www.nepalmandal.com/content/1122.html
अन्ततः माओवादीया साहसिक निर्णय ,"Posted on Mon May 4, 2009  1:51 pm NST",नेपाःया आःतकया इतिहासय् हे न्हापांखुसी 'बडे भैंया' भारतं धाःगु खँयात वास्ता मयासे एकीकृत नेकपा (माओवादी)या सरकारं छुं ज्या यानाः क्यंगु दु । प्रधानसेनापति रुक्मांगद कटवालयात चीके हे दइ मखु धकाः भारत लगायत अमेरिका व मेगु छुं पश्चिमेली देय्तय्सं याःगु 'इनाप'यात लाकमं च्वानाः माओवादीं म्हिगः सेनापति कटवालयात पदं चीकेगु दुसाहसपूर्ण निर्णय यानां तुं त्वःतल । माओवादीया थ्व निर्णयं राष्ट्रिय जक मखु अन्तर्राष्ट्रिय ख्यलय् तकं तःधंगु तरंग ब्वलंका बिउगु दु । माओवादीया थ्व निर्णययात विगतय् भारतीय दलाल व राष्ट्रघातीया द्वपं लानाच्वंगु राजनीतिक पार्टीतय्सं कडा रुपं विरोध याःसां राष्ट्रवादी आन्दोलनया सम्पूर्ण न्ह्यलुवाःतय्सं धाःसा मुक्तकण्ठं लसकुस याःगु दु । थ्व ल्याखं स्वयेबलय् माओवादीं काःगु थ्व निर्णयया अन्तिम लिच्वः न्ह्यागु हे जूसां नेपाःया राष्ट्रवादी आन्दोलनय् थ्व छगू ऐतिहासिक कोशल्वहं जुइगु खँय् धाःसा सन्देह मदु । थ्व पलाः लिपा आः भारतं छु याइ धइगु न्ह्यसः नं वःगु दु । माओवादीं काःगु थ्व निर्णय लिपा आः देशय् छु जुइ फुकसिया म्हुतुइ थ्वहे न्ह्यसः व मनय् थ्वहे उत्सुकता दु । राष्ट्रपितं थुकियात अनुमोदन याइ लाकि याइ मखु ? आः माओवादीया सरकार क्वःदली लाकि क्वःदली मखु ? प्रधानसेनापति पुलांम्ह हे कायम जुइ लाकि न्हूम्ह कायम जुइ ? थुपिं यावत् न्ह्यसःया लिसः आः थथें वइगु सम्भावना मदुनि । थ्व फुक्कं जुइ नं फु मजुइ नं फु । थुकिया निंतिं छन्हु-निन्हु पियाः हे स्वयेमालीगु स्थिति दु । अथे खःसां थ्व पलाःयात राष्ट्रवादी मिखां स्वयेगु छगू प्रमुख आयाम धाःसा अवश्य खः ।,http://www.nepalmandal.com/content/1183.html
श्रीलंका ः निर्दोष जनताया मसीमा ,"Posted on Mon May 18, 2009  9:35 am NST",दक्षिण एशियाया छगू महत्वपूर्ण देय् श्रीलंकाय् सरकारी सेना व विद्रोही दथुइ जुयाच्वंगु भिषण संघर्षं आपालं निर्दोष मनूतय् ज्यान वनाच्वंगु दुसा उकियात पनेगु लािगं आः अमेरिका बेलायत थेंज्याःगु देय्तय्सं नं इनाप याना हःगु दु । श्रीलंकाय् आः जुयाच्वंगु नर-संहार न्हापा गबलें मजूनि कथंयागु खःसा उिकं यानाः विश्व समुदाययात हे चिन्तित याना बिउगु दु । उिकं नं श्रीलंकाया केशय् न्हापा गबलें ध्यान मबिउिपं देतय्सं नं आः ध्यान बियाः अन जुयाच्वंगु िहंसा दिकेत आह्वान याना हःगु दु । तर अन जुयाच्वंगु थ्व िहंसा सम्भवतः अन्तिम जुइमाः । अन्तिम युद्ध जूगु कारणं हे खइ विश्व समुदायं आह्वान याःसां नं सत्ता पक्ष व विद्रोही निगुिलं पुचलं िहंसा दिकेत पटक्क हे माने जुयाच्वंगु मदु । आः श्रीलंकाया उत्तरी लागाया गुगु छकूया थासय् युद्ध जुयाच्वंगु खः अप्वःसिया अनुमान दु कि श्रीलंकन विद्रोहया नेतृत्व यानाच्वंगु पुचः लिट्टेया नेता प्रभाकरण अन हे दु । प्रभाकरण अन हे दुगु कारणं सरकारी पुचलं नं तःधंक हे आक्रमण यानाच्वंगु दुसा विद्रोही पुचलं नं छफुति हे लिमचिसे प्रतिकार यानाच्वंगु दु । निगू पुचःया थ्व तःधंगु ल्वापुं यानाः दथुइ लाःिपं आपालं निर्दोष जनताया ज्यान वनेधुंकूगु दु । आपालं निर्दोष जनताया ज्यान वंगु कारणं आः श्रीलंकाया थ्व िहंसाय् अन्तर्राष्ट्रिय समुदायया मध्यस्थता अतिकं मदयेकं मगानाच्वंगु दु । अमेरिका थेंज्याःगु देशं सकि्रय मध्यस्थकर्ताया भूमिका आवश्यकता दु । लिसें जःलाखःला देय् भारतं नं थुिकं सरोकार क्यनेमाःगु आवश्यकता दु । यदि अथे मजुल धाःसा अझ नं आपालं निर्दोष जनताया ज्यान थुिकं वनीगु खनेदु ।,http://www.nepalmandal.com/content/1441.html
माओवादीया राजीनामा लिपा ,"Posted on Wed May 6, 2009  3:10 pm NST",प्रधानसेनापति रुक्मांगद कटवालयात चीकेगु लािगं सरकारं याःगु कुतः ताःमलायेवं अन्ततः प्रधानमन्त्री पुष्पकमल दाहाल ँप्रचण्ड’ थम्हं हे पदं राजीनामा बियादीगु दु । कटवालयात चीकेगु सरकारया कुतःयात संवैधानिक राष्ट्रपितं हे असंवैधानिक रुपं हाथ्या बिउगु खँयात मुद्दा दयेकाः सरकारं म्हिगः आकाझाकां राजीनामा बिउगु खः । प्रतिपक्षीतय्सं सरकार विरुद्ध अविश्वास नं तःगु मखु प्रधानमन्त्रीया राजीनामा हजि धकाः आन्दोलन नं याःगु मखु अथे खःसां नं थःिपंसं यानागु कुतः विफल जुइवं नैतिकता महसुस यासें माओवादीं याःगु थ्व राजीनामापाखें वयागु नैतिक उचाई गाक्कं थहां वंगु दु । माओवादीया थ्व पलाखं थःिपं मेमेिपं थें पदलोलुप पार्टी मखु धइगु जक सिद्ध याःगु मखु थ्वं गुगु ज्या याइ उिकं पद ल्यनी लाकि ल्यनी मखु धइगु खँयात ध्यान बी मखु धकाः नं प्रमाणित यानाः क्यना बिउगु दु । राजीनामा बीगु झ्वलय् प्रधानमन्त्री प्रचण्डं नां मकासे भारतयात नं धायेमाःगु फुक्क हे खँ धयाछ्वःगु दु । नेपाःया सुं नं सत्तारुढ प्रधानमन्त्रीं भारतयात थुलि कडा भासं हाथ्या बिउगु नेपाली इतिहासय् हे न्हापांगु खः । भारतं नेपाःया राजनीतिक पार्टीतय्त थम्हं धाः थे याके फुगु हे उमित पदया लोभ क्यनाः खः । तर माओवादीं थःपिनि लािगं पद धइगु छुं हे तःधंगु खँ मखु धासें भारतयात आवंलि पदया लोभ क्यनाः माओवादी दुने चलखेल याः मवःसां जिउ धइगु सन्देश नं बिउगु दु । तर आः माओवादीं सरकार त्वःताः सतकय् वनेगु निर्णय याःगु कारणं थ्व धुंकाः देशय् वइगु न्हूगु सरकार नं गुलि गतिलाक न्ह्याइ व धाःसा स्वयेबहःगु विषय जुइ ।,http://www.nepalmandal.com/content/1229.html
माओवादी टेपया अनावश्यक बयान ,"Posted on Sun May 10, 2009  8:49 pm NST",प्रधानमन्त्री व माओवादीया अध्यक्ष पुष्पकमल दाहाल 'प्रचण्डं' न्ववाःगु धकाः आः नकतिनि सार्वजनिक जूगु टेप प्रकरणं माओवादी अध्यक्षया विश्वसनीयता व लोकतन्त्र प्रति वय्कःया प्रतिवद्धताय् न्ह्यसः पिकया बिउगु दु । वय्कलं जनसेनाया ल्याः अप्वयेकाः क्यनागु धकाः कार्यकर्तायात धयादीगु खँ टेपपाखें सार्वजनिक जुइवं वय्कःया धापू विवादय् लाःगु खः । टेप प्रकरणं ब्वलंगु विवादं अन्ततः संयुक्त राष्ट्र संघया सुरक्षा परिषद्य् तकं नेपाः बारे न्ह्यसः पिकाःगु व उकिं यानाः नेपाः मामिला स्वयाच्वंगु अनमिनयात समेत मर्काय् लाका बिउगु खँ नं पिदंगु दु । तर थौं देशय् गुगु संक्रमणया अवस्था न्ह्यानाच्वंगु खः थ्व इलय् प्रचण्डं गुगुं इलय् गन सुयात छु धाल धइगु खँयात कुलाः मुद्दा दयेकेगु छुं औचित्य दुगु ज्या धाःसा मखु । प्रचण्डं थः कार्यकर्ताया दथुइ छु खँ धाल व उमिगु आन्तरिक मामिला खः । आधिकारिक ला व खः गुगु वय्कलं पिने सकस्यां न्ह्यःने धायेगु यानादी । माओवादी जनसेनाया ल्याः प्यद्वः जुइ बिउ वा प्यसः थ्व उमिसं हे जक सिउगु खँ खः । छाय्धाःसां जनयुद्धजःछि जनसेनाया आधिकारिक ल्याः गबलें नं पिहां मवः । युद्ध दीधुंकाः माओवादीं स्वीन्याद्वः सेना दु धकाः दावी याः थें अनमिनया न्ह्यःने स्वीन्याद्वः मनू हयाः क्यना बिउगु ला ख हे खः । बरु नेपाः सरकारं दयेका तःगु मापदण्ड कथं उपिं सेना जुइत लायक मजुल व मेगु हे खँ जुल । माओवादीं नेपाली सेनाया मापदण्ड कथं जनमुक्ति सेना दयेका तःगु नं मखु । उकिया थःगु हे मापदण्ड दु । उकिं थज्याःगु खँ आः पित हयाः कुलाच्वनेगु धइगु देशय् वयेत्यंगु शान्तियात पनेगु जक जुइ ।,http://www.nepalmandal.com/content/1314.html
संसद पिनें वयेत्यंगु सरकार ,"Posted on Sat May 16, 2009  8:09 pm NST",माओवादीपाखें सदन अवरुद्ध यानाच्वंगु कारणं सरकार गठन यायेगु ज्या हे सदनं पिने च्वनाः यायेगु खः लाकि धइगु बिचाः न्ह्यःने वयाच्वंगु दु । खास यानाः एमाले व कांग्रेस समर्थित कानूनविद्तय्सं सभामुखया विशेषाधिकार प्रयोग यानाः सदनं पिने हे सरकार गठन याःसां जिउ धइगु ँसुझाव’ बियाच्वंगु दु । माओवादीया संसद अवरुद्ध नापनापं सदनं पिने हे सरकार गठन यायेगु थज्याःगु सुझाव नं नापनापं वयाच्वंगुलिं थुकिं धाथेंया संसदवादीतय्त चिन्तित याना बिउगु दु । खतुं आः तक अज्याःगु सुझावयात सभामुख सुभाष नेम्बाङं सही अभ्यास मखु धकाः विरोध हे यानाच्वंगु कारणं कानूनविद्तय्सं सुझाव बिउसां लागू जुइगु सम्भावना मदु । अथे खःसां सरकार गठन यायेगु थेंज्याःगु सवाल दुगुलिं वय्कःया थःहे पार्टीं वय्कःयात दवाव बीगु खतरा धाःसा दु । पार्टी व सभामुख कचवं जुयाः भारतय् माक्स्रवादी सभामुख सोमनाथ चटर्जीयात पार्टीं हे निष्काशन याःगु घटना पुलां मजूनि । राजनीतिक पार्टीतय्सं थःगु स्वार्थया लागिं स्वतन्त्र जुइमाःम्ह सभामुखयात नं दवाव बियाः लँ लीकेगु ज्या यायेफु । राष्ट्रपति डा। रामवरण यादवं थःगु मातृ पार्टी नेपाली कांग्रेसया हे दवावं असंवैधानिक पलाः छिउगु ला सकस्यां खंगु हे खँ जुल । थःपिनि असन्तुष्टि संसद दुने प्वंकेगु व जबर्जस्ती याःसा संसद अवरुद्ध यायेगु राजनीतिक पार्टीतय्गु 'अधिकार’ हे खः । माओवादीं नं वहे अधिकार छ्यलाः संसद अवरुद्ध यानाच्वंगु खः । यदि उकियात छले यानाः संसदं पिने गतिविधि जुल धाःसा संसद धइगु हे आवश्यक मजुइगु खतरा ब्वलनी ।,http://www.nepalmandal.com/content/1406.html
भारतय् हानं कंग्रेस-आईयात मौका ,"Posted on Mon May 18, 2009  2:48 pm NST",भारतय् नकतिनि क्वचाःगु लोकसभाया चुनावं हानं कंग्रेस आई यात हे सरकार गठन याके बीगु म्यान्डेट बिउगु दु । चुनावय् थःत प्राप्त जूगु बहुमतं आः कंग्रेस आई पाखें प्रधानमन्त्री मनमोहन िसंहया हे अध्यक्षताय् सरकार गठनया तयारी शुरु जूगु दु । डा। मनमोहन िसंहं वंगु प्यदँया कार्यकाल पूवंक हे क्वचायेकाः भारतय् तःदँ लिपा मिलिजुली सरकार नं क्वःमदयेक न्ह्यायेफु धइगु नमूना न्ह्यब्वयादीगु खः । खतुं दथुइ छक्वः वामपन्थी पार्टीतय्सं समर्थन लित कायेवं वय्कःया सरकार क्वःदलीगु अवस्था मवःगु मखु । तर उकियात वय्कलं सामना यानाः सरकार टिके यानां तुं त्वःतल । बरु समर्थन लित काःगु कारणं वामपन्थी पार्टीतय्त हे हानी जुल वामपन्थी नेता एवं सभामुख सोमनाथ चटर्जीं पार्टी त्वःतेमाल । उगु इलय् अमेरिकालिसे भारतं याःगु आणविक सन्धि तसकं विवादय् लाःगु खः । तर थुगुसीया चुनावय् त्याःगु कारणं मनमोहन िसंहया सरकारं याःगु उगु सन्धियात नं जनसमर्थन प्राप्त जूगु दु । चुनाव त्यायेवं प्रधानमन्त्री मनमोहन िसंहं थुकिया श्रय हानं छक्वः पार्टी अध्यक्ष सोनिया गान्धी व वय्कःया काय राहुल गान्धीयात बियादीगु धाःसा गान्धी परिवारयात हानं छक्वः यानादीगु चाकडी थें जूगु दु । थुकी अध्यक्ष सोनिया गान्धीया भूमिका व सम्पूर्ण कार्यकर्ताया मेहनत महत्वपूर्ण खः । न्ह्यागुसां मेगु प्यदँया लािगं स्थिर सरकारया ग्यारेन्टी जुयाः भारतयात थौंया प्रतिस्र्धात्मक विश्वय् धेंधेंबल्लाः याः वनेगु मेगु छगू बांलाःगु अवसर प्राप्त जूगु दु । शान्ति विकास व प्रगतिया िनंितं स्थिर सरकारया आवश्यकता उतिकं महत्वपूर्ण जू ।,http://www.nepalmandal.com/content/1465.html
वाईसीएल पार्टीया नियन्त्रणय् दुला ? ,"Posted on Thu Jan 8, 2009  5:32 pm NST",सत्तारुढ पार्टी माओवादीया भातृ संगठन वाईसीएल व एमालेया युथ फोस्रया कार्यकर्ता दथुइ हानं बांमलाक ल्वापु जूगु दु । र्येया जितपुरफेदीइ नकतिनि कर उठे यायेगु खँय् ल्वापु जुयाः वाईसीएल कार्यकर्तातय्सं युथ फोस्रया छम्ह कार्यकर्ताया तुलि हे पाले मायेक आक्रमण याःगु दु । थुकिं यानाः युथ फोस्र कार्यकर्ता आक्रोशित जुइगु स्वाभाविक खः । थ्व स्वयां न्ह्यः वाईसीएलं युथ फोस्रया निम्ह कार्यकर्तायात धाडिंगय् अपहरण यानाः हत्या याना बिउग खः । युथ फोस्रयात जुयाच्वंगु उकिया घाः हे बांलाक लंगु मदुनि आः हानं मेम्ह कार्यकर्तायात विभत्स रुपं आक्रमण याःगुघटनां यानाः निगू पुचः दथुइ हानं मेगु तःधंगु ल्वापु जुइगु खतरा पिहां वःगु दु । थौंकन्हय् युथ फोस्र समर्थित पार्टीयाम्ह हे नेता वामदेव गौतम गृह मन्त्री जुयाच्वंगु< दु । तर वय्कलं मेपिं सर्वसाधारण जनताया ला खँ हे त्वःति थः हे कार्यकर्ताया तकं सुरक्षा याये मफु । वय्कःयात थज्याःगु न्ह्यसः तयाः आः एमाले कार्यकर्ता व वय्कःया विरोधी नेतातय्सं सरकार त्वःतेत दवाव बीगु नं स्वाभाविक खः । तर थ्व ई द्वन्द्वयात ताःहाकः यानाः समस्या तच्वयेकेगु ई मखु । दुगु द्वन्द्वयात गय् यानाः जिउ मदयेकाः न्ह्याः वनेगु ई खः । अथे धकाः वाईसीएलं न्ह्यागु याःसां शान्तिया नामय् सह यानाच्वनेमाः धइगु मखु । वाईसीएलं यानाच्वंगु थज्याःगु गतिविधि आः अप्वः हे जुल । यदि थ्व निकाय पार्टीया नियन्त्रणय् मदुगु खःसा माओवादीं थ्वयात भंग याना छ्वःसां जिउ । आः आक्रमणया बदला कायेगु धकाः युथ फोस्रं हानं मेगु पलाः ल्ह्वनेगु स्वयां संयम जुइगु बुद्धिमानी जुइ ।,http://www.nepalmandal.com/content/611.html
पूवंके नं माः प्रमया प्रतिवद्धता ,"Posted on Fri Jan 9, 2009  7:53 pm NST","देशय् ब्वलनाच्वंगु राजनीतिक समस्या ज्यंकेगु निंतिं म्हीग प्रधानमन्त्री पुष्पकमल दाहाल प्रचण्डं व्यवस्थापिका संसदय् संवोधन यासें स्वलाया दुने कब्जा यानातःगु सम्पत्ति लित बीगु, स्ववाःया दुने वाईसीएलया अर्ध सैनिक संगठन विघटन यायेगु, न्हूगु शान्ति समिति गठन यायेगु, प्रेस स्वतन्त्रताय् प्रतिवद्धता प्वंकेगुया लिसें शिक्षाय् दलिततय्त बिया तःगु क्वमपालेगु प्रतिवद्धता प्वंकादीगु दु । खय्त ला न्हापा न्हापा नं प्रधानमन्त्रीपाखे थज्याःगु प्रतिवद्धता मप्वंकूगु मखु तर उकिया कार्यान्वयन मजुयाः देशय् राजनीतिक गतिरोध ब्वलंगु खः । तर आः प्रमं संसदय् वयाः ई समेत तोकेयानाः प्रतिवद्धता प्वंकूगु कारणं थ्व चाहिं कार्यान्वयन जुइ धकाः आम जनतां आशा याःगु दु । न्हापा न्हापा नं राजनीतिक पार्टीया नेतातय्सं तत्कालिन समस्या ज्यंकेगु निंतिं थज्याःगु आश्वासन बीगु याः । तर कार्यान्वनयन मजुइगुलिं हानं आन्दोलन याये मालाच्वंगु खः । अले थज्याःगु आन्दोलनं सरकारयात जक मखु आम जनतायात नं मिछंगु अवस्था ब्वलनीगु याना वयाच्वंगु खः । आः न्हापा न्हापाया  अज्याःगु ज्याया पुनरावृत्ति मजुइकेत सरकारं थम्हं यानागु प्रतिवद्धता प्वंकेगु लँपुइ वनेमाःगु आवश्यकता थौं जुयाच्वंगु दु । थुखेपाखे प्रम व माओवादीया नायः जुयाच्वंम्ह प्रचण्डं अवश्य ध्यान बीगु विश्वास जनताया दु । अले थुकी प्रम गम्भीर नं जुइमाः । यदि इलय् प्रतिवद्धता पूवंके मफुत धाःसा हानं नं संविधानसभाया ज्या अवरुद्ध जू वनीगु खतरा दु । प्रमं प्रतिवद्धता पूमवंकूगु कारणं कन्हय् संविधान च्वयेगु ज्याय् समेत लिच्वः लाइगु खतरा दुगुलिं थुकी सरकार सतर्क जुइ हे माः ।",http://www.nepalmandal.com/content/625.html
थारु आन्दोलन दुने वःगु खतरा ,"Posted on Fri May 1, 2009  3:23 pm NST",देय्न्यंकं उथलपुथल जुइ कथं थारु समुदायं न्ह्याकाच्वंगु आन्दोलनयात समाप्त याये कथं अन दुने चलखेल शुरु जुया वःगु संकेत पिहां वःगु दु । थारु आन्दोलनया छम्ह न्ह्यलुवाः राजकुमार लेखीयात अपहरणया कुतः यात धइगु द्वपं बियाः थारु आन्दोलनया हे मेम्ह न्ह्यलुवाः लक्ष्मण थारुयात ज्वनेगु व कुनेगु ज्या जूगुलिं च्वन्ह्याना वनाच्वंगु थारु आन्दोलनयात स्यंकेगु लागिं चलखेल शुरु जुया वःगु आभास पिहां वःगु दु । थारु नेता लेखीयात अपहरणया  कुतः जक याःगु खः अपहरण हे याःगु मखु । थज्याःगु अस्पष्ट ज्याखँया द्वपं थःगु संघर्षया मेम्ह न्ह्यलुवाःयात बीगु ज्यां संघर्ष दुने अनावश्यक शंका उपशंका ब्वलंकाः आन्दोलनयात हे क्षतविक्षत याना बीगु सम्भावना दु । थज्याःगु ज्या थारु नेतात थःपिंसं हे याःगु मखुसां वय्कःपिंत लिउने च्वनाः मेपिं सुनां ग्वाकाच्वंगु नं दयेफु । थुकी वय्कःपिंसं बिचाः यायेमाःगु आवश्यकता दु । थौं थारु आन्दोलन दुने पिहां वःगु समस्यापाखें मेमेगु जातीय आन्दोलनकारीतय्सं नं शिक्षा कायेमाःगु आवश्यकता दु । आः दयेकीगु न्हूगु नेपाः धइगु सदियौंनिसें उत्पीडनया शिकार जुया वयाच्वंपिं जनजाति व दलिततय् निंतिं अनुकुल नेपाः खः । उकिं हे थ्व उत्पीडित समुदायं संघर्ष यानाच्वंगु दु । तर उमित अज्याःगु अवस्था मवयेकेगु लागिं उमिसं यानाच्वंगु आन्दोलन दुने थुकथंया शंका उपशंकाया वातावरण ब्वलंकाः जातीय आन्दोलनयात दुनें हे मदयेका छ्वयेगु षडयन्त्र याइगु खतरा दु । उकिं हरेक जातीय आन्दोलनकारीतय्सं थारु आन्दोलनय् वयाच्वंगु थ्व समस्या प्रति बिचाः यायेमाःगु आवश्यकता दु ।,http://www.nepalmandal.com/content/1144.html
तच्वया वंगु शिक्षा करया विवाद ,"Posted on Sun Jan 11, 2009  7:12 pm NST",निजी विद्यालयतय्सं पुलेमाःगु धकाः सरकारं थुगुसीया बजेटय् व्यवस्था याःगु शिक्षा करया विवादं सरकार व शिक्षण संस्थातय् दथुइ हानं तनाव पिकया बिउगु दु । न्हापा न्हापा गबलें पुलेम्वाःगु थ्व करया व्यवस्था जुइसातकि दकलय् न्हापां ला थ्व कर सुनां पुलेगु धइगु विवाद निं न्ह्यःने वःगु दु । सरकारं प्रति विद्यार्थी ५ प्रतिशतया ल्याखं थ्व कर पुलेगु धकाः घोषणा याःगु दु । तर थ्व करया दां विद्यालयं पुलेगु खः वा अभिभावं पुलेगु खः धइगु विवाद वःगु दु । सरकारं थ्व कर विद्यालयं पुलेमाः धयाच्वंगु दुसा विद्यालयतय्सं अभिभावकयाके कायेगु धयाच्वंगु दु । विवाद ताःहाकः जुयाः आः कर हे पुले मखु धइगु तकया स्थिति सिर्जना जूगु दु । सरकारं कायेगु धकाः निर्धारण यायेधुंकूगु कर मपुल धाःसा कारवाही यायेगु बाहेक मेगु उपाय दइ मखु । छुं जुयाः थुकी कारवाहीया पलाः न्ह्याकल धाःसा उकी हानं विद्यालयतय्सं विरोधया पलाः ल्ह्वनीगु नं निश्चित दु । फलतः उकिया लिच्वः हानं वहे विद्यार्थी व अभिभावकयात लाः वनी । उकिं थ्व विवादया दथुइ छुं नं पलाः ल्ह्वनेबलय् कम से कम नं विद्यार्थी व अभिभावक प्रभावित मजुइगु उपाय नालेत निगुलिं पक्ष प्रतिवद्ध जुइमाः । सरकारं शिक्षा थेंज्याःगु ख्यलय् तकं कर काल धकाः विद्यालयत तम्वयाच्वंगु दु । तर विद्यालयतय्सं नं शिक्षायात व्यापारीकरण यानाः ध्यबा कमे यायेगु ख्यः दयेकाच्वंगु कारणं उमिसं कर मपुसें गाइ ला धकाः न्ह्यसः तईपं नं मदुगु मखु । यदि शिक्षा व्यापार खःसा अन कर पुलेमाःगु नं अनिवार्य खः । तर झीथाय् शिक्षा छु खः थ्वहे निर्धारण मजूनि । शायद थ्व कर प्रकरणं थ्व खँयात नं निर्धारण याना बी जुइ ।,http://www.nepalmandal.com/content/639.html
न्हिं १६ घण्टाया ग्यानापुगु लोडशेडिङ ,"Posted on Mon Jan 12, 2009  3:17 pm NST",माओवादी नेतृत्वया सरकारं म्हिगःनिसें लागू जुइ कथं शुरु याःगु न्हिं १६ घण्टा लोशशेडिङया विरोधय् सर्वसाधारण जनता सतकय् कुहां वःगु दु । सरकारया थ्व ज्याया विरोधय् थाय्थासय् च्वंपिं जनता सतकय् कुहां वयाः लोडशेडिङ चीकेमाःगु माग यानाच्वंगु दु । लोडशेडिङया विरोधय् राजधानीया जनता आः तिनि सतकय् वःगु खःसां पिने गुलिखे जिल्लाय् ला उकुन्हु हे मनूत सतकय् वयाः तोडफोड धर्ना तालाबन्दी आदि थेंज्याःगु ज्याखँत शुरु यायेधुंकूगु दु । यदि न्हिं १६ घण्टाया थ्व ग्यानापुगु लोडशेडिङ अझ छुं ई जारी जुल धाःसा जनताया धैर्य बांमलाकहे त्वाःदलीगु खतरा दु । नेपालय् जूगु थ्व लोडशेडिङ ऐतिहासिक व कल्पना हे याये मफइगु खँ खः । थुकिं यानाः सर्वसाधारण जनतां छुं हे याये मफइगु अवस्था पिकया बिउगु दु । खतुं सरकारं औद्योगिक क्षेत्रय् थज्याःगु समस्या मवयेमा धकाः अन मत बीगु विशेष व्यवस्था याःगु दु । तर थीथी थासय् च्वनाः घरेलु उद्योग चले यानाच्वंपिंत धाःसा छुं हे ध्यान बिउगु खनेमदु । आः मतया लिधंसाय् घरेलु ज्या यायेगु ला झन सम्भव हे मंत । थुकिं मनूतय् कमे यायेगु आधारय् समेत लिच्वः लाकूगु दुसा भविष्यया कर्णधार धाःपिं मस्तय् ब्वनेज्यायात ला झन् ध्वस्त हे याना बीगु खतरा दु । थ्व ग्यानापुगु अवस्थापाखें देय्यात गुलि फु उलि याकनं मुक्त यायेगुपाखे सरकार लगे जुइमाः । थ्व लोडशेडिङं नेपाःया आर्थिक विकासयात लिउने लाका बिउगु जक मखु सामाजिक जनजीवनयात नं प्रभावित यानाच्वंगु दु । थुकिया विरोधय् पिदनाच्वंगु ज्याझ्वःतय्सं कन्हय् सरकारयात हे खतराय् लाका बीफु ।,http://www.nepalmandal.com/content/652.html
शंखधरया नामं विमानस्थलया नां ,"Posted on Tue Jan 13, 2009  2:50 pm NST",त्रिभुवन अन्तर्राष्ट्रिय विमानस्थलया नां हिलाः आः राष्ट्रिय विभूति शंखधर साख्वाः अन्तर्राष्ट्रिय विमानस्थल तयेगु धकाः प्रस्ताव वःगु दु । सरकारं उकिया लागिं पहल शुरु याःगु दुसा नकतिनि हे जक उड्डयन प्राधिकरणं नं नां हिलेगु प्रस्ताव पारित याःगु समाचार वःगु दु । आः थ्व प्रस्ताव मन्त्रिपरिषदं पारित यात धाःसा थ्व नां जू वनीगु निश्चित दु । सरकारया थ्व ज्यायात च्वछाये हे माः । खतुं सरकारं माःगु ज्या त्वःताः न्हापा दुगु थाय्या नां हिलेगु ज्या निं याः वनाच्वन धकाः आलोचना याईपं मनूत नं मदइगु मखु । तर थज्याःगु ज्यायात अथे जक धकाः विरोध यायेगु धाःसा पाय्छिमखु । देशय् वःगु गणतन्त्रयात छसिकथं धिसिलाका यंकेगु खःसा थुकथंया ज्याझ्वः यायेमाःगु अतिकं आवश्यक दु । मखु धइगु खःसा थ्व सरकार व न्हापाया सरकार दथुइ छु पात धइगु न्ह्यसः पिदनी । उकिसनं शंखधर साख्वालं नीस्वनाथकूगु नेपाल संवत्यात सरकारं थुगुसी औपचारिक रुपं हे राष्ट्रिय संवत् धकाः घोषणा यायेधुंकूगु दुसा स्वयम् शंखधर साख्वाःयात न्हापा हे सरकारं राष्ट्रिय विभूति घोषणा याना तयेधुंकूगु दु । थज्याःगु अवस्थाय् शंखधरयात सरकारं आम रुपं यायेगु सम्मान धइगु थथे हे देय्या विशिष्ट थाय्या नामाकरण यायेगु खः । थुकियात नेपाल संवत्या आन्दोलनकारीतय्सं जक मखु नेपाल संवतं नेपाःया राष्ट्रिय म्हसीका बी धइगु खँय् विश्वास याईपं सकस्यां थुकियात सकारात्मक रुपं कायेमाः । थ्व जक मखु सरकारं आः मेमेगु थाय् व स्मारकया नां नं नामाकरण यानाः सम्मान याना यंकेगु ज्या यायेमाः । आः याःगु ज्यायात मूर्त रुप बीगु लागिं सरकारं याकनं माःगु ज्या सम्पन्न यायेमाः ।,http://www.nepalmandal.com/content/661.html
पशुपतिइ भारतीयनेतातय् अप्वः चिउताः ,"Posted on Wed Jan 7, 2009  6:35 pm NST",नेपाः भ्रमणय् वयाच्वंपिं छुं भारतीय नेतातय्सं थन जुयाच्वंगु पशुपित प्रकरणयात कयाः माक्व स्वयां अप्वः चिउताः प्वंका थकूगु खनेदु । वय्कःपिंसं नेपाः वयाखतं थनया मेमेगु मुद्दाया बारे तकं छुं न्वमवासे न्हापां पशुपतिइ जुयाच्वंगु समस्याय् निं थःपिनि ध्यान बियादीगु खनेदत । पशुपति नेपालय् लाःगु धार्मिकस्थल जूगु कारणं अन जुइगु छुं नं कथंया समस्या नेपाःया आन्तरिक समस्या खः । उकी भारतीय नेतातय्सं हस्तक्षेप यायेभनं चिउताः तयेगु पाय्छि मखु । नेपालं नं आः तक भारतया छुं नं धार्मिकस्थलय् जुइगु समस्या् हस्तक्षेप याः वंगु मदु । भारतय् नं गबलें रामजन्मभूमि गबलें बुद्धया जन्मस्थल गबलें राम सेतु आदि आदि प्रकरणयात कयाः विवाद मजूगु मखु । अज्याःगु छुं नं  विवादय् नेपालं प्रतिकि्रया बिउगु मदु । पशुपतिनाथ भारतीयतय् समेत आस्था दुगु धार्मिकस्थल खः । उकिं अन वय्कःपिनि चिन्ता जुइगु स्वाभाविक खः । तर चिन्ता व्यक्त यायेगु तरिका धाःसा हस्तक्षेपया तहलय् वये मजिउ । सम्भवतः भारतीय नेतातय्गु हे दवावया कारणं यानाः पशुपतिया प्रकरण राष्ट्रपितंनिसें कयाः प्रधानमन्त्री प्रमुख प्रतिपक्षी व सतकया समेत चिउताःया विषय जुयाः पिहां वया बिउगु दु । यदि थुकी भारतीय कट्टरपन्थीतय्सं थथे हे हस्तक्षेप याः वल धाःसा थुकिं मेगु रुप काः वनीगु नं खतरा दु । भारतीय कट्टरपन्थीतय्सं हुलदंगा याईपं मनूत हे घुसपैठ याकाः नं थुकियात भयावह रुप बीगु खतरा दु । उकिं नेपालं नं थुकियात फयांफिछ याकनं समाधान यायेगुपाखे पलाः न्ह्याकेमाःगु आवश्यकता दु । मखुसा  थुकी विदेशी तत्वं ल्हाः तः वइगु खतरा खने दयावयेधुंकूगु दु ।,http://www.nepalmandal.com/content/598.html
स्थगित जूगु प्रचण्डया भ्रमण ,"Posted on Fri Jan 16, 2009  8:20 pm NST",प्रधानमन्त्री पुष्पमकल दाहाल 'प्रचण्डं' कन्हसं निसें यायेत्यंगु युरोप भ्रमण ज्याझ्वः आःयात स्थगित याःगु दु । उखे देशय् थीथी कथंया समस्या वयाः देय् न्ह्याकेत हे थाकुयाच्वंगु व मेखे उगु भ्रमण दलय् सुयात तल सुयात मतल धकाः विवाद नं वयाच्वंगु कारणं भ्रमण हे स्थगित याना बिउगुलिं फुक्क झंझट हे क्वचाल । थौंया भद्रगोल अवस्थाय् प्रमपाखें विदेश चाःहिलेगु निर्णय रद्द याःगु पाय्छिगु ज्या खः । देय्या नेतात अप्वः विदेश भ्रमण जक वनाः राजश्व नाश यानाच्वंगु खँयात कयाः थन तःधंगु आलोचना जुयाच्वंगु दु । भारत व चीन थेंज्याःगुदेशय् प्रधानमन्त्रीं तत्काल भ्रमण याःगु तक ला पाय्छि खः तर वयां बाहेक नेपाःलिसे खास हे स्वापू मदुगु देशय् नं भ्रमण याः वनेगु निश्चय नं अनावश्यक ज्या खः । देशय् राजश्व दुहां मवयाः लोडशेडिङया कारणं थप खर्च याये मालाः विश्वय् आर्थिक मन्दी वःगुलिं वैदेशिक ग्वाहालिया सम्भावना म्हो जुयाः अर्थतन्त्र हे डाँवाडोल जुयाच्वंगु ई खः । थज्याःगु इलय् तःधंगु पुचः ज्वनाः विदेश चाःहिलाः दुगु राजश्व नं क्वपालेगु अझ बांमलाःगु ज्या खः । थुकियात कम से कम नं आःया सरकारं सुधार याये हे माः । थ्व नेपाः हे संक्रमणकालय् लानाच्वंगु दु । नेपाःयात धाथें ग्वाहालि यायेत इच्छुक देतय्सं ला थः हे प्रतिनिधियात नेपाः छ्वया हयाच्वंगु दु । नेपाःयापिं अन वनेमाःगु आवश्यकता मदु । प्रधानमन्त्री प्रचण्डपाखें आः भ्रमण रद्द याःगु बांलाःगु ज्या खःसा मेमेपिं मन्त्रीतय्सं आः वय्कःपाखें शिक्षा कयाः अनावश्यक भ्रमण मयायेगु पलाः न्ह्याके माली । थुकिं सरकारया प्रतिष्ठा नं थकया बी ।,http://www.nepalmandal.com/content/686.html
एमालेया जनजाति कार्यकर्ताया भावना ,"Posted on Thu Feb 5, 2009  11:44 am NST",सत्ता साझेदार पार्टी नेकपा एमाले दुने या जनजाति कार्यकर्तातय्सं यदि पार्टीं जातीय मामिलाय् सही लँपु मज्वन धाःसा बुटवलय् जुइगु पार्टीया च्याक्वःगु महाधिवेशनय् हे दुर्घटना जुइफु धकाः ख्याच्वः बिउगु दु । जनजाति कार्यकर्तातय्सं बिउगु थ्व ख्याच्वः धाथें नं ग्यानापुगु विषय खः । पार्टी नेतृत्वं थुकियात गम्भीर रुपं कायेमाःगु आवश्यकता दु । यदि पार्टीं थुकियात हल्का रुपं काल धाःसा थुिकं   एमालेयात पाताल प्रवेश याकीगु ला द हे दु उकिया नापनापं देशयात नं हानं छक्वः अस्थिर याना बीगु नं खतरा दु । जाति भाषा सम्बन्धी नीतिइ ढुलमुल जूगु कारणं हे  एमाले संविधानसभाया चुनावय् स्वंगूगु थासय् कुहां वःगु खःसा यदि आः नं अज्याःगु हे ढुलमुल नीति ज्वन धाःसा थ्वयात मतदातां जक मखु थः हे कार्यकर्तां तकं परित्याग याना वनीगु संकेत आः स्पष्ट रुपं हे खने दयावःगु दु । जनजातितय्सं ल्ह्वना वयाच्वंगु पहिचान सहितया संघीय प्रणाली साकार जुइगु ई धइगु थ्वहे खः । यदि थ्व इलय् उमिगु म्हगस पूमवन धाःसा उिकं भविष्यय् वनाः हानं मेगु कथंया विद्रोह पिकया बीगु उतिकं खतरा दु । जनजातितय्सं थौंकन्हय् यानाच्वंगु माग धइगु उमिगु अस्तित्वलिसे सम्बन्धित खँ खः । उिकं थुकी उमिगु भावनात्मक स्वापू गुलि तक दइगु खः उकियात एमाले थेंज्याःगु जिम्मेवार पार्टीं थुइके हे माः । यद्यपि थौंकन्हय् दुगु तःधंगु दलत मध्यय् जातीय मामिलाय् दकलय् अनुदार दल धइगु एमाले हे खः । वयागु नीित बांलानाच्वंसां व्यवहारय् धाःसा न्ह्याबलें जनतायात झंगः लायेगु एमालेया स्वभाव दु । आः एमाले थज्याःगु प्रवृत्तिं पिहां वयाः ज्या यायेमाःगु आवश्यकता दु ।,http://www.nepalmandal.com/content/737.html
सरकार-सेना तनावय् न्हूगु मोड ,"Posted on Wed Apr 22, 2009  7:48 pm NST","सरकार व सेना दथुइ छुं ई न्ह्यवंनिसें ब्वलनाच्वंगु कचवं अन्ततः प्रधानसेनापतियात पदं अवकास बीगु अवस्था तक थ्यंगु दु । सरकारं थ्वहे बिचाः तयाः प्रधानसेनापति रुक्मांगत कटवालयात २४ घौया दुने लिसः बीमाःगु कथं स्पष्टीकरणया पौ बियाः न्ह्यसः छ्वःगु खः । थुकिं यानाः देशय् सेना व सरकार जक मखु सेनायात समर्थन याईपं व सरकारयात समर्थन याईपं राजनीतिक पार्टीतय् दथुइ तकं न्हूगु कथंया तनाव ब्वलंगु दु । निश्चय नं सेना छगू संवेदनशील निकाय जूगुलिं उकियात म्वाःसां म्वाःसां थियाच्वनेगु उचित मखु । तर नेपाःया सन्दर्भय् देशय् गुगु हिउपाः वःगु खः उकियात सेनां आत्मसात याये मफुगु व उकिं यानाः जनतां ल्ययाहःगु सरकारयात तकं हाथ्या बीकथंया ज्याखँ यानाहःगु कारणं स्थितियात भयावह रुप बीगु ज्या जूवंगु खनेदु । सरकारं प्रधान सेनापतियाके गुगु सन्दर्भ स्वानाः न्ह्यसः न्यंगु खः व तसकं सान्दर्भिक न्ह्यसः खः । राष्ट्रिय खेलकुद बहिष्कार याःगु, सरकारं धायेक धायेक नं न्हूगु भर्ती काःगु व अवकासप्राप्त च्याम्ह रथीतय् सम्बन्धय् सर्वोच्च अदालतया निर्णयया लिखत वये न्ह्यः हे उमित हानं फुलि तयाः वहाली याःगु थेंज्याःगु ज्यायात कयाः सरकारं थ्व न्ह्यसः न्यंगु खः । सेनां याःगु थ्व ज्या तप्यंक हे सरकारयात याःगु हाथ्या खः । यदि सेनायात थथे हे निरंकुश यानाः त्वःता तल धाःसा कन्हय् थ्वं अझ उग्र रुप क्यनीगु खतरा दु । उकिं सेनायात यदि धाथें हे नागरिक सत्ताया मातहत तयेगु खःसा सकलें राजनीतिक पार्टीत छप्पँ जुयाः सेनायात थज्याःगु अराजक हरकत ज्या यायेगुपाखें अवश्य नं पनेमाःगु दु ।",http://www.nepalmandal.com/content/999.html
सरकारय् वनीपिं लोभीपापीत ,"Posted on Mon Jun 1, 2009  4:04 pm NST",नेकपा एमाले या वरिष्ठ नेता माधव नेपालया नेतृत्वय् गठित सरकारं अझ नं पूर्णता काये मफुनि । सरकारय् वनीपिं मन्त्रीतय् नांधलः तयार यायेगु खँय् पार्टीतय् दथुइ ब्वलनाच्वंगु विवादं नेपाःया राजनीतिक पार्टीत पदया गुलि जक लोभी धइगु खँ हानं छक्वः पुष्टि जूगु दु । मेगु ला खँ हे त्वःते स्वयम् कांग्रेस थेंज्याःगु तःक्वःमछि सरकारय् वनेधुंकूगु पार्टी दुने तकं सुयागु नेतृत्वय् सरकारय् वनेगु धइगु खँय् घोर विवाद पिहां वःगु दु । उकी निगूगु पुस्ताया नेतात जक मखु सभापति गिरिजाप्रसाद कोइराला थेंज्याःम्ह वयोवृद्ध नेता तकं थः हे म्ह्याय्या नेतृत्वय् सरकार दयेके दःसा जिउ धइगु लोभय् तक्यनाः मुक्कं सरकार गठनया ज्यायात हे अवरुद्ध यानाच्वंगु दु । उखे मधेशी जनअधिकार फोरम ला थ्वहे सरकारय् वनेगु खँयात कयाः निकू कुचा हे जुइगु खः लाकि धइगु अवस्थाय् थ्यनेधुंकूगु जुल । पाय्छि उकथं हे तमलोपा व सद्भावना पार्टी दुने नं थ्वहे विवादं हा कया हयेधुंकूगु दु । उमिगु थ्वहे विवादं यानाः आः तक सरकार गठनया ज्या न्ह्याये फुगु मदुनि । थज्याःगु अस्थिर पार्टीया अस्थिरिपं नेतात ज्वनाः सरकार चले यायेगु प्रधानमन्त्रीया लागिं धाथें नं अःपुगु ज्या जुइ मखु । थुकिं यानाः २२ पार्टीया समर्थन दुगु सरकार खयां नं थ्व सरकार २२ गुलिं हे पार्टीया सरकार विरोधी गुटया आक्रमणया शिकार जुइगु सम्भावना दु । सरकार गठनया सवालय् वयाच्वंगु थ्व कचवनं यानाः नेपाःया राजनीतिक पार्टी व उकिया नेतातय्सं देशय् वःगु लोकतान्त्रिक हिउपाः संघीय व्यवस्था गणतन्त्र व स्थायी शान्ति थेंज्याःगु विषययात ठेगे याये फइ धइगु खँय् हे आम जनतां शंका याना हःगु दु ।,http://www.nepalmandal.com/content/1772.html
जेठ १८ छाय् थौं नं सान्दर्भिक ,"Posted on Sun May 31, 2009  6:58 pm NST",स्थानीय निकायय् नेवाः भाय्यात नं छ्यलाबुला यायेगु थप छगू भाय्या मान्यता बीगु धकाः येँ महानगरपालिकां याःगु निर्णयया विरुद्ध सर्वोच्च अदालतं बिउगु फैसलां थौं नं नेवाः लगायत देय्या सकलें आदिवासी जनजातिया नुगलय् लाका बिउगु घाः लंगु मदुनि । वास्तवय् नेवाःतय्सं थ्व देय् झी नेवाःतय्गु नं खः लाकि मखु धकाः नुगलय् ल्हाः दिकाः बिचाः याःगु दिं वहे खः जेठ १८ गते । अबलय् निग्ति थें जुयाः च्याःगु थ्व मि आः नेवाःतय् लागिं बिस्कं स्वशासित लागा माल धइगु माग ज्वनाः न्ह्यःने वनाच्वंगु दु । यदि नेवाःतय्सं आः थःगु हे स्वशासित लागा काये मफुत धाःसा ०५७ सालया जेठ १८ गते सर्वोच्चं बिउगु थेंज्याःगु फैसलात न्हिंन्हिं हे जारी जुइगु खतरा वइ । उकिं आः नेवाःतय्सं चीधंगु खँय् खुद्रा आन्दोलन यानाच्वनेगु सिबें समग्र मागयात कःघाइगु वृहत् आन्दोलन यानाः एकमुष्ट उपलब्धी चूलाकेगु ज्या यायेमाःगु दु । अज्याःगु हे आन्दोलनया छगू अंग खः कन्हय् जुइत्यंगु नेपालमण्डल बन्द । जेठ १८ या प्रशंग पुलां जूगुलिं आः नं उकियात लुमंका च्वनेमाःगु आवश्यकता दनि ला धाईपं नं दु । वास्तवय् न्ह्यसः नाजायज मखु । तर यथार्थ छु धायेबलय् जेठ १८ गते सर्वोच्चं बिउगु फैसला आः पुलां जुइधुंकूसां नं देय्या राज्यसत्ता व राज्य संचालनया जिम्मा कयाच्वंपिं राजनीतिक पार्टीतय् मानसिकता अनं च्वय् विकसित जुइफुगु मदुनि । उमिगु बिचाः व मानसिकता अझ नं 'जेठ १८’ य् हे थानाच्वंगु दनि । अय् जुयाः नं झी नेवाःतय्सं जेठ १८ यात अझ नं हाकुगु न्हिया हे रुपय् हने मालाच्वंगु खः । उकिं कन्हय्या बन्दयात सकलें छधी जुयाः ताःलाकेगु झी सकलें नेवाःतय् दायित्व जुइ ।,http://www.nepalmandal.com/content/1747.html
नीति तथा कार्यक्रमय् दुथ्याके हे माःगु खँ ,"Posted on Wed Jun 3, 2009  7:35 pm NST","सरकारं थःपिनि मंकाः कार्यक्रम तयार यानाः पित बीगु तयारी यानाच्वंगु दु । उकिया निंतिं गठन याना तःगु प्यंगू तःधंगु पार्टीया कार्यदलं थःपिनि ज्यायात अन्तिम रुप बीगु तयारी यायेधुंकूगु दु । आः याकनं हे शिर्ष नेतातय्सं उकियात पारित याइगु खँ प्रकाशय् वःगु दु । खतुं पिने प्रचारय् वयाच्वंगु चर्चा कथं आः सरकारं दयेकाच्वंगु नीति तथा कार्यक्रमय् न्हापा न्हापाया सरकारतय्सं छु कार्यक्रम तयातःगु खः थुकी नं अज्याःगु हे जक तयातःगु दु । उकी छुं खास हिउपाः मदु । अथे खःसां सेना समायोजन सम्बन्धी छुं खँय् धाःसा आः हिउपाः वइगु खनेदु । छाय्धाःसां न्हापाया सरकार व आःया सरकारया बिचाः दथुइ  थ्व मामिलाय् तःधंगु भिन्नता दु । मेगु खँ, आः सरकारं दयेकीगु नीति तथा कार्यक्रमय् कम से कम नं जनतां देशय् न्हूगु हिउपाः वयेधुंकल धइगु छुं आभास बीगु जकसां ज्या जुइगु खँ दुथ्याःसा बांलाइ । खास यानाः जाति भाषाया लागिं आन्दोलन यानाच्वंगु पुचःतय्सं यानाच्वंगु माग थुकी उल्लेख जुइमाःगु खनेदु । न्हापाया सरकारं थ्व दिशाय् छुं ज्या याःगु खःसां उकियात पूवंकेगुपाखे छुं याये मखन । आःयागु सरकारं अथे यायेमाःगु खनेदु । यद्यपि आःया गठबन्धनय् दुथ्याःपिं राजनीतिक पार्टीत आदिवासी जनजातिया माग प्रति उदासिन पुचःत जक दुगुलिं उमिसं थुखेपाखे छुं याइ धइगु आशा म्हो जक दु । सरकारया गठबन्धन स्वयेबलय् थुकी हे दुथ्याःगु मधेशी जनअधिकार फोरमया माग समेत लागू जुइ धइगु शंका दु । थ्व अवस्थाय् पिनें जनजाति आन्दोलन तच्वयाः सरकारयात मछिनीगु व दुनें समीकरणय् गडबडी वयां तुं च्वनीगु खतरा दया हे च्वनी ।",http://www.nepalmandal.com/content/1820.html
हानं छक्वः विदेशी हस्तक्षेप ,"Posted on Fri Apr 24, 2009  11:13 pm NST",नेपाःया आन्तरिक मामिलाय् हानं छक्वः विदेशी दवाव हावी जुया वःगु दु । प्रधानसेनापति रुक्मांगद कटवालयात चीकेगु सवालय् पिहां वःगु विवादया झ्वलय् विदेशी शक्तितय्सं सरकारयात तःधंगु दवाव बियाः अन्ततः सेनापतियात चीके हे म्वाःगु अवस्था पिकया बिउगु दु । थुकी जःलाखःला देय् भारतपाखें ला स्वयम विदेशमन्त्रीं हे नेपाःया नेतातय्त तप्यंक फोन यानाः सेनापति चीके मते धकाः 'निर्देशन' समेत बियाहःगु नं समाचार पिहां वःगु दु । यदि सेनापति चीकल धाःसा बांमलाइगु ख्याच्वः बियाः उमिसं नेपाःया आन्तरिक मामिलाय् नांगां हस्तक्षेप याःगु दु । सेनापति नेपाली सेनाया खः । उकिं वयात चीकेगु वा मचीकेगु धकाः निर्णय यायेगु अधिकार नं नेपाली जनतायाके दु । उकी बिचाःया भिन्नताया कारणं विवाद जुइगु स्वाभाविक खः तर उकिया लबः कयाः विदेशीतय्सं थःगु निर्णय लादे याकेत स्वयेगु धाःसा असंलग्न नीतियात ल्वःगु ज्या मखु । सेना अतिकं संवेदनशील अंग खः । अज्याःगु अंग बारे निर्णय यायेत तकं नेपालं विदेशीया निर्देशन कायेमाःगु खःसा नेपाःया राष्ट्रियता स्वतन्त्र अस्तित्व व सार्वभौमिकताया बारे यानाच्वंगु वकालत बेकार जुइ । थौं प्रधानसेनापतियात चीके हे माः धकाः सनाच्वंपिं पार्टीतय्सं ला अज्याःगु विदेशी निर्देशनया आलोचना याइगु स्वाभाविक हे खः । नापनापं सेनापति चीके मजिउ धाईपं राजनीतिक पार्टीतय्सं नं चीके मजिउ धइगु थःगु बिचाःयात यथावत यानाः उकी जुयाच्वंगु विदेशी हस्तक्षेपयात धाःसा विरोध याये हे माः । थुकिं हे जक दलतय्सं देय्या राष्ट्रियताया सवालय् ल्ह्वनाच्वंगु सः थासय् लाये फइ ।,http://www.nepalmandal.com/content/1032.html
नेवाःतय् बन्दं बिउगु सन्देश कायेमाल ,"Posted on Tue Jun 2, 2009  4:34 pm NST","नेपालमण्डलया नेवाः जातिं म्हिगः याःगु नेपालमण्डल बन्दं छु सन्देश बिल देय्या सम्पूर्ण राजनीतिक पार्टीतय्सं थुइकल हे जुइमाः । नेवाःतय् आदिभूमि जुयाच्वंगु स्वनिगः ला आः तक थुलि ठप्प जुइक गबलें हे बन्द मजूनि । उकिया नापनापं म्हिगःया बन्दं आः तक किटान याये मफयाच्वंगु स्वनिगः जःखःया भ्वँत, धौख्यः, पन्ति, बाह्रबिसे, दोल्खा, त्रिशुली, पालुङ, टिष्टुङ समेत बन्द जुयाः  आः तक किटान याये मफयाच्वंगु नेपालमण्डल लागाया नक्शा कीगु ज्या समेत याना बिउगु दु । म्हिगः जूगु बन्दं याःगु थ्व छगू मेगु उपलब्धीमूलक ज्या खः । नेपालमण्डल लागाया नक्सा कीबलय् गुगु लागाया नेवाःतय्सं थःिपंत नेपालमण्डलया नागरिक तायेकीगु खः उकिया स्पष्ट अभिमत बीगु ज्या म्हिगःया बन्दं याःगु दु । आः संघीय व्यवस्थाया प्रदेश निर्माण याइबलय् नेवाः लागाया नक्शा कीत यक्व हद तक ग्वाहालि हे जुइगु जूगु दु । मेखे नेवाःतय्सं याःगु नेपालमण्डल बन्दया इलय् न्हापा लिपा गबलें मजूनि कथं छथ्वः मनूत प्रतिकारय् नं कुहां वःगु खनेदत । राजनीतिक पार्टी व उमि भ्रातृ संगठनतय्सं नेवाःतय् स्वनिगः बन्द याइबलय् गबलें नं थथे प्रतिकार जूगु झीसं मसिउ । आः नेवाःतय्सं नेवाः लागा बन्द याःगुलिं प्रतिकारया आँट जुल । थुकियात नेवाःतय्सं चीधंगु घटनाया रुपय् काये मजिउ । म्हिगःया बन्द नेवाःतय्सं थःगु अधिकार प्राप्तीया लागिं दवाव बीत याःगु बन्द खः । थ्व सरकारया विरोधय् याःगु बन्द मखु । उकिं थुकियात देय् प्रति गम्भीर फुक्क हे राजनीतिक पार्टी व मेपिं सरोकारवालातय्सं अर्थपूर्ण रुपं ग्रहण यायेमाःगु आवश्यकता दु । (किपा - उदेन न्हूसाय्मि)",http://www.nepalmandal.com/content/1787.html
सभापति कोइरालाया पुत्रीमोह ,"Posted on Thu Jun 4, 2009  5:42 pm NST",अन्ततः नेपाली कांग्रेसया सभापति गिरिजाप्रसाद कोइरालां थःगु जीवनया उत्तराद्र्धय् वयाः पार्टीयात झ्वाकलय् थुनेगु अन्तिम शस्त्र प्रयोग यानादीगु दु चुनावय् बूम्ह थः म्ह्याय् सुजाता कोइरालायात सरकारया नेतृत्व याकेगु निर्णय यानाः । सुजाता कोइराला न पार्टीया सभापति खः न संसदीय दलतया नेता खः न चुनावय् त्याना वःम्ह सभासद् खः । छुं खःसा केवल सभापति कोइरालाया म्ह्याय् खः । थः म्ह्याय् जूगु नातां कोइरालां वय्कःयात वर्तमान सरकारय् कांग्रेसया नेतृत्व यानाः दुहां वनेगु निर्णय यानादीगु दु । तर विडम्बना वय्कःया थ्व निर्णय विरुद्ध कांग्रेसया इतिहासय् हे न्हापांखुसी वय्कःया कठपुतली जुयाः ज्या यानाच्वंिपं सुशिल कोइराला रामचन्द्र पौडेल थेंज्याःिपं नेतात तकं वय्कःया विरोधय् कुहां वःगु दु । कांग्रेसया केन्द्रीय पदय् दुिपं खुम्ह पदाधिकारीतय्सं म्हिगः सभापति कोइरालायात नापलानाः मंकाः रुपं थःपिनि असहमति प्रकट यायेधुंकूगु दु । तर कोइ-रालां धाःसा थःगु निर्णय हीकेगु बिचाः अझ नं यानादीगु मदुनि । थः धुंकाः थः हे म्ह्याय् सुजाता-यात पार्टीया लगाम ज्वंका थकेगु कोइरालाया तःधंगु इच्छा खः । तर म्ह्याय्या अदुरदर्शी पलाः पदलोलुपता अलोकपि्रयता आदि कारणं यानाः कांग्रेस दुने धिसिलाक पलाः तये फयाच्वंगु मदु । न कोइरालां मेम्ह नेतायात विश्वास यात न थः म्ह्याय्यात बांलाक टिके याये फत । थ्वहे अन्तद्र्वन्द्वं कोइरालायात दुनं दुनं खतं नका यंकाच्वंगु दु । लिसें कांग्रेसया भविष्यय् नं थुिकं यानाः शंका पिकयाच्वंगु दु । आः वयाः कोइरालां सुजाताया सन्दर्भय् गुगु निर्णय यात कांग्रेसया भविष्यय् वय्कलं यानादीगु सम्भवतः अन्तिम प्रहार खः ।,http://www.nepalmandal.com/content/1840.html
रक्षा मन्त्रीया असंवैधानिक बिचाः ,"Posted on Fri Jun 5, 2009  7:58 pm NST",रक्षा मन्त्री नियुक्त जुइधुंकाः मय्जु विद्या भण्डारीं थौंकन्हय् गुगु अभिव्यक्ति बीगु यानाच्वन थुकिं देशय् न्ह्यानाच्वंगु शान्ति प्रक्रिया तकं धरापय् लाइगु जकं मखु ला धइगु न्ह्यसः ब्वलंका बिउगु दु । वंगु छुं न्हि न्ह्यः जक रक्षा मन्त्री भण्डारीं सेना समायोजन बारे साचार माध्यमय् न्ववासें थम्हं समायोजन धइगु खँ हे मसिउगु व माओवादी सेनायात समायोजन यायेगु मखु चाहे जुल धाःसा छेँय् छेँय् लित छ्वयेत सरकारं ग्वाहालि याइगु खँ धयादीगु दु । थुकिं यानाः गनं माओवादी व वर्तमान सरकारया दथुइ हाकनं छकः द्वन्द्व ब्वलनीगु जकं मखु ला धइगु न्ह्यसः थन पिहां वःगु दु । खतुं २०६२/६३ लिपा दयेकूगु अन्तरिम संविधानय् माओवादीया जनसेनायात तत्कालिन शाही नेपाली सेना वा थौंया राष्ट्रिय सेनाय् समायोजन यायेगु खँ स्पष्ट रुपं च्वयातःगु दु । अले रक्षा मन्त्री जुयाच्वंम्हेस्यां हे संविधानया अःखः न्ववायेगु उचित जुइ  सुनां संविधानयात पालना याये फइ मखु वा याइ मखु अज्याःम्ह व्यक्तियात राज्यया गुगुं नं पदय् तया तयेगु पाय्छि नं जुइ मखु । संविधानय् च्वयातःगु खँयात पालना याये मखु धइगु रक्षा मन्त्रीया उगु अभिव्यक्तिं देशय् न्ह्यानाच्वंगु शान्ति प्रक्रियायात प्रभावित यानाः हानं छक्वः अराजकता ब्वनीगु खतरा वयेफु । अथे हे मय्जु भण्डारीं पुलांगु सरकारं पनातःगु च्याम्ह जर्नेलतय् बढुवा नं आः फुकुवा यायेगु खँ धयादीगु दु । जर्नेलतय् थ्व बढुवा प्रकरण आः सर्वोच्च अदालत थ्यनाच्वंगु कारणं उकी सुनां नं थी मजिउ । तर रक्षा मन्त्रीं उकियात नं वास्ता याना मदी । थ्व गनं म्वद्वँ मखंम्हेस्यां जाकिद्वँ खंगुया लिच्वः जकं मखु ला ?,http://www.nepalmandal.com/content/1858.html
फोरम विभाजन व सरकारया भविष्य ,"Posted on Sun Jun 7, 2009  4:58 pm NST",सरकारय् दुहां वनेगु खँयात कयाः पिहां वःगु विवादयात कयाः अन्ततः मधेशी जनअधिकार फोरम कुचा जूगु दु । पार्टी नेतातय्सं फोरम कुचा जुल धकाः औपचारिक रुपं मधाःसां विधि कथं धाःसा फोरम कुचा हे जूगु दु । आः पार्टी कुचा जुइ सातकि निगू फोरम मध्यय् गुगुपति आधिकारिक खः गुम्ह नेतायाके गुलि सभासद् दु धइगु खँ धाःसा आः तक स्पष्ट मजूनि । तर थ्व नं याकनं स्पष्ट जु हे जुइ जुइ । तर फोरमया थ्व विभाजनं यानाः दकलय् तःधंगु लिच्वः धाःसा माधव नेपालया सरकारयात लाः वःगु दु । वय्कःया सरकारयात समर्थन यानाच्वंगु पार्टीत मध्यय् फोरम दकलय् महत्वपूर्ण खः । छुं जुयाः आः फोरम विभाजित जुयाः विजय गच्छेदारया पक्षय् म्हो जक सभासद लाः वन धाःसा सरकारयात बहुमत खाकेत हे गाक्क सभासद् दइ मखु । गुकिं यानाः संसदय् बहुमत सिद्ध याइगु इलय् हे सरकार क्वःदलीगु सम्भावना दु । यद्यपि अझ नं नेतातय्सं फोरम विभाजनपाखें सरकारयात लिच्वः लाइ मखु धकाः हे दावी यानाच्वगु दनि । फोरम अध्यक्ष उपेन्द्र यादवयात यदि सभासद खाके फत धाःसा प्रधानमन्त्री जुयाः सरकार चले यायेगु 'अफर’ माओवादीं बियाच्वंगु दु । उकिं फोरम थम्हं हे सरकार चले यायेगु अवसर वयाच्वंगु थ्व इलय् एमालेया क्वय् च्वनाः मन्त्री जुइपिनि ल्याः म्हो जक दः वनीगु सम्भावना यक्व दु । थ्व अर्थय् यादवं गच्छदारया मनूत नं थःपाखे सालीगु सम्भावना दु । थ्व स्थितिइ देशय् सरकार गठनया न्हूगु समीकरण निर्माण जुइगु नं सम्भावना नं उतिकं पिहां वःगु दु । थ्व फुक्क प्रकरणया दथुइ शान्ति प्रकि्रया संविधान निर्माण थेंज्याःगु ज्या हानं लिज्यां वनीगु धाःसा निश्चित दु ।,http://www.nepalmandal.com/content/1893.html
जनताया निक्षेप सुरक्षित जुइमाः ,"Posted on Wed Jun 10, 2009  4:17 pm NST",नेपाल विकास बैंक विघटन यायेगु राष्ट्र बैंकया पलाःया कारणं देय्या वित्तीय गतिविधि प्रभावित जूगु दु । मनूतय्सं आः बैंकया शेयरय् लगानी यायेगु जक मखु बैंकय् ध्यबा मुंकेगु ज्याय् तकं निकः बिचाः यायेमाःगु अवस्था थुकिं वःगु दु । गुगुं नं वित्तीय निकाय थःपिंसं याःगु गलत निर्णयया कारणं डुबे जुइगु अस्वाभाविक मखु । व्यापार व्यवसायय् अज्याःगु घटना जुइफु । आः नकतिनि अमेरिकाय् उलिमछि ततःधंगु बैंकत धरासायी जुल । अमेरिका थेंज्याःगु आर्थिक महाशक्तिं नं उकियात पने मफुत । अथे नेपालय् नं जुल । तर नेपालय् जूगु थ्व बैंक धरासायी प्रकरणय् सर्वसाधारण मनूतय् निक्षेप समेत चबुइगु खतरा पिहां वःगुलिं उकिं धाःसा सकसितं विचलित याना बिउगु दु । शेयरय् यानातःगु लगानी ला ध्यबा कमे यायेगु ल्याखं जूगु लगानी जुल लगानी डुबे नं जुइफु । तर निक्षेप धाःसा कमे यायेत तःगु ध्यबा मखु । व छगू बचतया ध्यबा खः । उकिं अज्याःगु ध्यबा न्ह्याथे यानाः नं बचे यायेमाःगु कुतः जुइमाः । राष्ट्र बैंकं नं मेगु मखुसां थुकी धाःसा बिचाः यायेमाःगु दु । जनताया सम्पत्ति प्रति राज्य जिम्मेवार जुइगु खःसा थुकी राष्ट्र बैंक चुके जुइ मजिउ । नेपाल विकास बैंक लिपा आः मेमेगु नं बैंकत धरासायी जुइगु लँय् वनाच्वंगु चर्चा जूगु दु । राष्ट्र बैंकं अन हस्तक्षेप यायेबलय् सर्वसाधारण जनताया सम्पत्ति सुरक्षित जुइगुपाखे पलाः ल्ह्वनेमाः । नेपालय् जनतां लगानी यानातःगु बैंक डुबे जूगु थ्व न्हापांखुसी खः । थुकिं सर्वसाधारणं नं अनेक पाठ ला अवश्य हे स्यना काःगु दयेमाः ।,http://www.nepalmandal.com/content/1964.html
सरकार गठनय् अन्तर्राष्ट्रिय बेइज्जत ,"Posted on Mon Jun 8, 2009  6:14 pm NST",एमालेया पुलांम्ह महासचिव माधव नेपालया अध्यक्षताय् गठन जूगु सरकार इतिहासय् हे दकलय् बेइज्जतपूर्ण स्थितिइ थ्यनाच्वंगु दु । छखे ला सरकारय् दुहां वयाः उपप्रधानमन्त्री जुयाच्वंम्ह विजय गच्छदारयात वय्कःया थःगु हे पार्टी मधेशी जनअधिकार फोरमं पितिना हःगु दुसा थुकिं यानाः फोरम विभाजित जुयाः निकू जूवंगु दु । फोरमया थ्व विभाजनया लिच्वः सरकारया स्थायित्वय् गुकथं लाइगु खः व ला स्वये हे ल्यं दनि । उखे स्वय्म थःहे पार्टीइ नं मन्त्री जुइपिनि नां ल्यये मफयाः पार्टी अध्यक्ष लिसे तनाव सिर्जना जुयाच्वंगु दु । कांग्रेसं सरकार गठनय् ग्वाहालि याःगु खःसां मन्त्रालय कायेगु खँय् अझ नं विवाद पिकयाच्वंगु दनि । सरकारय् पार्टी सभापति सुजाता कोइरालायात छ्वत धकाः पिहां वःगु आन्तरिक कचवंया बाखं ला अलग्ग हे दनि । थज्याःगु स्थितिइ माधव नेपालया सरकार ग्वःन्हु चले जुइ धइगु खँय् सर्वसाधारण जनतां तकं न्ह्यसःचिं तया हःगु दु । माधव नेपालया सरकारयात माओवादीं दुःख बी जिक्व बियाः अस्थिर याना बी धकाः अनुमान जुयाच्वंगु खः । तर सरकारयात माओवादीं छुं याये म्वायेक थः हे अस्थिर जुयाच्वंगु दु । सरकारय् दुहां वयाच्वंगु घटकतय् दुने हे ल्वापु व विवाद जुयाः सरकारं ज्या याये फयाच्वंगु मदुनि । प्रधानमन्त्रीया रुपय् भाजु नेपालं शपथ ग्रहण याःगु बाःछि दयेधुंकलं नं सरकारया लगाम तक हे ज्वने फुगु मदुनि । ब्वाकेगु ला तापाःगु हे खँ तिनि । थुकिं मुक्कं नेपाःयात हे विश्वया न्ह्यःने तसकं बेइज्जत याना बिउगु दु । विश्वं पत्याः यायेगु त्वःतल धाःसा नेपाः बुलुहुँ 'फेल्ड स्टेट’ जूवनीगु लँय् वनीगु निश्चित दु ।,http://www.nepalmandal.com/content/1918.html
सरकार गठनय् अन्तर्राष्ट्रिय बेइज्जत,"Posted on Wed Jun 10, 2009  10:23 am NST",एमालेया पुलांम्ह महासचिव माधव नेपालया अध्यक्षताय् गठन जूगु सरकार इतिहासय् हे दकलय् बेइज्जतपूर्ण स्थितिइ थ्यनाच्वंगु दु । छखे ला सरकारय् दुहां वयाः उपप्रधानमन्त्री जुयाच्वंम्ह विजय गच्छदारयात वय्कःया थःगु हे पार्टी मधेशी जनअधिकार फोरमं पितिना हःगु दुसा थुिकं यानाः फोरम विभाजित जुयाः निकू जूवंगु दु । फोरमया थ्व विभाजनया लिच्वः सरकारया स्थायित्वय् गुकथं लाइगु खः व ला स्वये हे ल्यं दनि । उखे स्वय्म थःहे पार्टीइ नं मन्त्री जुइपिनि नां ल्यये मफयाः पार्टी अध्यक्ष लिसे तनाव सिर्जना जुयाच्वंगु दु । कांग्रेसं सरकार गठनय् ग्वाहालि याःगु खःसां मन्त्रालय कायेगु खँय् अझ नं विवाद पिकयाच्वंगु दनि । सरकारय् पार्टी सभापति सुजाता कोइरालायात छ्वत धकाः पिहां वःगु आन्तरिक कचवंया बाखं ला अलग्ग हे दनि । थज्याःगु स्थितिइ माधव नेपालया सरकार ग्वःन्हु चले जुइ धइगु खँय् सर्वसाधारण जनतां तकं न्ह्यसःिचं तया हःगु दु । माधव नेपालया सरकारयात माओवादीं दुःख बी जिक्व बियाः अस्थिर याना बी धकाः अनुमान जुयाच्वंगु खः । तर सरकारयात माओवादीं छुं याये म्वायेक थः हे अस्थिर जुयाच्वंगु दु । सरकारय् दुहां वयाच्वंगु घटकतय् दुने हे ल्वापु व विवाद जुयाः सरकारं ज्या याये फयाच्वंगु मदुनि । प्रधानमन्त्रीया रुपय् भाजु नेपालं शपथ ग्रहण याःगु बाःछि दयेधुंकलं नं सरकारया लगाम तक हे ज्वने फुगु मदुनि । ब्वाकेगु ला तापाःगु हे खँ तिनि । थुिकं मुक्कं नेपाःयात हे विश्वया न्ह्यःने तसकं बेइज्जत याना बिउगु दु । विश्वं पत्याः यायेगु त्वःतल धाःसा नेपाः बुलुहुँ 'फेल्ड स्टेट' जूवनीगु लँय् वनीगु निश्चित दु ।,http://www.nepalmandal.com/content/1951.html
पेट्रोलियम पदार्थय् कमिशनया विवाद ,"Posted on Sun Dec 7, 2008  7:16 pm NST",सरकार व पेट्रोलियम डिलस्र एशोसियन दथुइ विवाद ब्वलनाः देय्न्यंकं हाकनं छकः पेट्रोलियम पदार्थया अभाव शुरु जूगु दु । सरकारं अन्तर्राष्ट्रिय भाः कथं बजाः भाः समायोजन यायेवं पेट्रोलियम डिलस्र एशोसियसनं थःिपंत कमिशन मगाः धासें पेट्रोलियम पदार्थया भाः क्वःछिउगु खःसा आयल निगमं धाःसा सरकारं निर्धारण याःगु भावय् पेट्रोलियम पदार्थ मीमाःगु खँ धाःगु दु । निश्चित रुपं गुगुं नं देशय् बजाः भाः क्वःछीगु अधिकार सरकारया खः । अझ अत्यावश्यक वस्तुया भाः निर्धारण यायेगु दायित्व हे सरकारया जुइ । अले सरकारं क्वःछिउगु भावं व्यापार व्यवसाय यायेमाःगु नं व्यापारीया दायित्व खः । तर सरकारं प्रभावकारी अनुगमन मयाःगलिं नेपालय् व्यापारीतय्सं लाथेपाथे भाः कयाः आम जनताया शोषण याना वयाच्वंगु दु । थ्वहे झ्वलय् आयल निगमं गुगु अडान काल थ्व च्वछायेबहगु ज्या जूगु दु । खय्त ला पेट्रोल मीिपंत न्हापा हे अप्वः कमिशन बिया वयाच्वंगु दुसा थुकियात कयाः उपभोक्ता हित संरक्षणया निंतिं सः थ्वयेका वयाच्वंपिंसं निगम व सरकारया आलोचना नं याना वयाच्वंगु दु । तर आः वयाः निगमं गुगु निर्णय याःगु दु थ्व पाय्छि जक मखु जनताया पक्षय् नं जूगु दु । अले सरकारया निर्णय माने मयाईपं थज्याःिपं व्यापारीयात कारवाही यायेगु ज्याय् सरकार लिचिले मजिउ । यदि थ्व इलय् नं सरकार लिचिलेत स्वत धाःसा थुिकं लिपा वनाः थज्याःपिं व्यापरीतय् मनोबल थहां वनाः बजाःयात हे प्रभावित यायेफु ।,http://www.nepalmandal.com/content/450.html
इस्वी संवत्यात मान्यता बीगु खँ ,"Posted on Fri Dec 19, 2008  7:18 pm NST",सरकारं नेपाल संवत्यात राष्ट्रिय मान्यता बीधुंकाः आः विक्रम संवत्यात चीकेगु नामय् इस्वी संवत्यात मान्यता बीगु तयारी यानाच्वंगु समाचार पिहां वःगु दु । इस्वी संवत्यात व्यवहारिक मान्यता बीगु थ्व प्रकि्रया मन्त्रिपरिषद् तक थ्यनेधुंकूगु खँ दु । नेपाल संवत्यात राष्ट्रिय मान्यता बिउगुया नापनापं हे इस्वी संवत्यात व्यवहारय् छ्यलेगु धकाः याना हःगु थ्व तयारी खनाः सकलें अजूचायाच्वंगु दु । विक्रम संवत् नेपाःया मौलिक संवत् मखुगु कारणं यानाः थुकियात चीकेमाः धइगु माग राष्ट्रवादी जनतां न्हापांनिसें हे याना वयाच्वंगु खः । उकिया थासय् नेपाःया थःगु हे मौलिक संवत् नेपाल संवत्यात छ्यलेमाः धइगु उमिगु माग खः । तर सरकारं आः वयाः नेपाल संवत्यात राष्ट्रिय संवत्या मान्यता ला बिल तर व्यवहारय् धाःसा इस्वी संवत्यात छ्यलेगु कुतः यानाच्वंगु दु । थ्व स्वयम्य् हे विरोधाभाषपूर्ण ज्या खः । थ्व छगू राष्ट्रिय वहसय् यंकाः निर्णय यायेमाःगु विषय खः । नेपाल संवत्या आन्दोलन याःगु इस्वी संवत् व्यवहारय् छ्यलेमाः धकाः मखु । विक्रम संवत् नेपाली मखुसा इस्वी नं विदेशी खः । उकियात थौंकन्हय् गज्याःगु मान्यता बियातःगु खः वहे पाय्छि जुइ । उकियात कयाः हानं मेगु निर्णय यानाच्वनेम्वाः । सरकार यदि धाथें राष्ट्रवादी खः व साहस याइम्ह खःसा थ्वं तप्यंक हे नेपाल संवत्यात व्यवहारय् छ्यलेगु धकाः निर्णय यायेमाः । इस्वी संवत् बारे निर्णय याये न्ह्यः सरकारपाखें जनस्तरया प्रशस्त राय कायेमाः ।,http://www.nepalmandal.com/content/453.html
सञ्चार माध्यमय् जंगली आक्रमण ,"Posted on Mon Dec 22, 2008  4:08 pm NST",थःपिनि विरुद्ध समाचार च्वल धकाः माओवादी समर्थित कार्यकर्तातय्सं 'हिमाल' खबरपत्रिकाया ज्याकुथी आक्रमण यानाः थःपिनि जंगली स्वभाव हानं छक्वः ब्वःगु दु । थ्व स्वयां न्ह्यः नं 'हिमाल' पत्रिका लाकाः मि तयेगु ज्या उमिसं यायेधुंकूगु खः । माओवादी कार्यकर्ताया थ्व ज्यायात न्ह्याक्व आलोचना याःसां गाइ मखु । थुकिं यानाः माओवादीं देशय् वःगु लोकतान्त्रिक हिउपाःयात अझ नं आत्मसात याये मफुनि व उपिं अझ नं जंगली बिचारं हे ग्रस्त जुयाच्वंगु दनि धइगु बांलाक हे क्यना बिउगु दु । साचार माध्यमय् थथे गुण्डागर्दी शैलीं आक्रमण यायेगु ज्या न्हापा शाही शासनया इलय् तकं मजू । गणतन्त्रय् थज्याःगु घटना जुइगु धइगु न्हूगु व्यवस्था  प्रति जनतायात वितृष्ण यायेगु थें जक खः । गुगु पार्टी सत्ताय् दु उकिया हे भातृ संगठनत थथे गुण्डागर्दीइ कुहां वयेगु खःसा उकिं जनतायात निरीह व आतंकित याना बीगु स्वाभाविक खः । यदि माओवादी थः भातृ संगठनतय्सं यानाच्वंगु थज्याःगु ज्यायात नियन्त्रण मयायेगु खःसा थ्वहे माओवादीया अन्त्यया शुरुवात जुया बीगु खँय् शंका मदु । थुकियात नियन्त्रण यायेगु कर्पिनि लालिं मखु स्वयम् माओवादीया लालिं अत्यावश्यक खः । थ्व प्रवृत्तिं माओवादीयात जनताया पार्टी मखु गुण्डातय् पार्टी दयेका बीगु खतरा दु । थःगु संगठन दुने अन्य तत्व घुसपैठ जूगुलिं थथे जूगु धायेवं पार जुइ मखु । घुसपैठ जूगु खःसा उमित कानुनी व माओवादीया सांगठनिक कारवाही नं मयासें मगाः । माओवादी कार्यकर्तां देशया शान्ति सुरक्षा व औद्योगिकख्यःयात आतंकित यानातःगु ला चर्चाय् न्हापा हे दुगु जुल । उकियात पनेगु सिबें विस्तार यायेगु ज्याय् उपिं लगे जुयाच्वंगु आभास थुकिं बिउगु दु ।,http://www.nepalmandal.com/content/461.html
नेवाः प्रदेशया लागिं नेवाः मंकाः संघर्ष ,"Posted on Tue Dec 23, 2008  4:54 pm NST",नेवाः स्वायत्त लागा प्राप्त यायेगु ताः तयाः नेवाःतय्सं मंकाः आन्दोलन न्ह्याकेगु घोषणा याःगु दु । नेवाःतय् स्वायत्तता सहितया स्वशासन दयेमाः धइगु बिचाः तईपं खलः पुचःत जानाः थुकिया निंतिं छगू मंकाः संघर्ष समिति नं स्वंगु दु । थ्वहे संघर्ष समितिपाखें थ्व मंकाः आन्दोलन न्ह्याकेगु तयारी जूगु खः । म्हिगः थुकिया अवधारणा घोषणा जुइधुंकाः आः छसीकथं सतक ज्याझ्वः नं पिहां वइ जुइ । नेवाः स्वशासन कायेगु लािगं थज्याःगु मंकाः संघर्ष न्ह्याकेगु ग्वसाः ग्वयाः नेवाः देय् दबुलिं वास्तवय् बांलाःगु ज्या याःगु दु । खतुं थ्व संघर्षया ज्याझ्वः ताः ई न्ह्यः हे न्ह्याके माःगु खः । नेवाः स्वशासन कायेगु खःसा राज्य व राजनीतिक पार्टीतय्त दवाव बीमाः धकाः छुं ई न्ह्यः नं थीथी नेवाः पुचःत च्वनाः नेवाः गणतान्त्रिक मोर्चा स्वनाः ज्या न्ह्याकूगु खः । तर थीथी कारणं यानाः उगु मोर्चां बांलाक न्ह्याये मफुत । आः वहे प्रकृतिया मेगु समिति स्वनाः संघर्ष न्ह्याकेगु कुतः जूगु दु । न्हापा जूगु कमी कमजोरीतपाखें शिक्षा कयाः न्ह्याः वंसां नेवाः आन्दोलन असफल जुइमाःगु छुं हे कारण मदु । थःथःपिनि जातीय प्रदेशया माग यानाः मेमेगु जनजातितय्सं ताः ईं न्ह्यः हे संघर्ष न्ह्याकेधुंकूगु दु । लिम्बूवानय् ला बिस्कं राज्यया हे आभास बीधुंकूगु दुसा ताम्सालिङय् आः अभियान शुरु जुयाच्वंगु दु । मधेश प्रदेशया खँ आः संसदय् हे क्वाःगु विषय जुयाच्वंगु दु । फुकसित बिस्कं प्रदेश बियाः नं राजधानी धइगु त्वहचिनाः नेवाःतय्त बिस्कं प्रदेश मबीफुगु खतरायात ध्यानय् तयेगु खःसा आः अनिवार्य आन्दोलन यायेमाःपिं धईपं नेवाःत हे खः ।,http://www.nepalmandal.com/content/467.html
पर्व विदायात व्यवस्थित यायेगु खँय् ,"Posted on Sun Oct 18, 2009  8:10 pm NST","कार्तिक ३ गतेयात नं किजापुजा माने यानाः बिदा बीगु लाकि मबीगु धकाः वःगु विवाद समाधान यायेत सरकारं अन्ततः सार्वजनिक विदा घोषणा याना बिउगु दु। ३ गते कुन्हु किजापुजा माने यायेगु तयारी यानाच्वंपिं अधिकांश नेवाःतय्त ला थुकिं राहत हे बिउगु दु जुइमाः तर २ गते किजापुजा याइपिनि लागिं धाःसा थ्व छु निं छु जुइगु जुल। ३ गते नं सार्वजनिक बिदा बीमाल धइगु माग यासें प्रधानमन्त्रीयाथाय् डेलिगेशन वंगु पुचःलिसे खँ ल्हासें प्रधानमन्त्री माधव नेपालं नेपालय् बिदा यक्व जुल धइगु प्रतिक्रिया बियादीगु खः। वास्तवय् वय्कःया धापू गलत मखु। नेपालय् थीथी पर्व, जात्र, नखःचखः, दिवस आदिया नामय् यक्व हे बियातःगु दु। नेपाः छगू बहुसांस्कृतिक देय् जूगु कारणं थन च्वंपिं आपालं समुदायया आपालं नखःचखःया लागिं बिदा बीमाःगु बाध्यता नं दु। तर थथे फुक्क नखःया लागिं फुकसित बिदा बीबलय् उगु नखः हनेम्वाःपिंत धाःसा उकिं छुं हे लबः बी मखु। अःखतं सर्वसाधारण मनूतय् ज्यायात जक थुकिं प्रभावित याइ। उकिं यक्वसित बिदा बीमाःगु थ्व समस्या समाधान यायेगु खःसा बिदाया निश्चित दिन तोके यानाः थःत गबलय् यः अबलय् कायेगु याना बिउसा दकलय् बांलाःगु उपाय जुइ। थुकिं यानाः थःथःगु नखःबलय् सकस्यां बिदा काये खनीसा सरकारी ज्याय् नं पंगः वइ मखु। केवल राष्ट्रिय रुपं हनेमाःगु दिवसय् छन्हु निन्हु बाहेक मेबलय् सरकारी ज्याकू चाला हे च्वनी व जनताया ज्या नं रोक जुइ मखु। थथे जुइबलय् बिदाया सदुपयोग नं जुइ, नखःचखः नं याउँक हने खनी। न्हूगु व्यवस्थाय् राज्यपाखें पर्व विदायात थुकथं व्यवस्थित यायेमाःगु खनेदु ।",http://www.nepalmandal.com/content/4483.html
पार्टीतय्सं गबलय् यायेगु तुच्चा ? ,"Posted on Thu Oct 22, 2009  5:21 pm NST",नेपाःया राजनीतिइ मोहनि व स्वन्तिया तुच्चा ज्याझ्वः यानाः थवंथवय् स्वापू क्वातुकेगु ज्या राजनीतिक पार्टीतय्सं तच्वयेका हःगु दु। न्हापा न्हापा थज्याःगु ज्या नेपाली कांग्रेसं जक याइगु खःसा आः थ्व एमाले जुयाः छुं दँ न्ह्यः तिनि खुल्ला जूगु माओवादीं नं शुरु याना हःगु दु। तर माओवादीं मोहनिया लसताय् तुच्चा मयासे नेपाल संवत्या न्हूदँया लसताय् तुच्चा यानाः थःत न्हू नेपाः दयेकेत वयागु न्हू बिचाःया पार्टी खः धकाः प्रमाणित याना बिउगु दु। नेपाल संवत्या न्हूदँया लसताय् तुच्चा यानाः माओवादीं थःपिं न्हूगु खँ स्वीकार यायेत मग्याइपिं खः धकाः नं बांलाक हे क्यना बिउगु दु। मोहनिया लसताय् तुच्चा ज्याझ्वः यायेगु थौंया इलय् मिले मजूगु ज्या जुइधुंकल। मोहनि धइगु हिन्दूतय्सं माने याइगु नखः खः। आः नेपाः न्हापा थें हिन्दू अधिराज्य मखयेधुंकल। नेपाः छगू धर्म निरपेक्ष राष्ट्र खः धकाः संविधानय् हे उल्लेख जुइधुंकल। थज्याःगु इलय् देय्या सकलें जनताया लागिं राजनीति यायेमाःपिं राजनीतिक पार्टीतय्सं मात्र हिन्दूतय्गु जक नखःया लसताय् तुच्चा यायेबलय् अन दुने च्वंपिं मेमेगु जाति व धर्मया कार्यकर्ताया अपमान जू वनीगु खनेदु। धर्म निरपेक्ष नेपाः दुने हानं न्हापा थें हे मोहनिया लसताय् राजनीतिक पार्टीतय्सं तुच्चा याःगुलिं थुपिं अझ नं देशय् वःगु हिउपाःलिसे आत्मसात यानाः न्ह्याः वने मफुनि धइगु खँ क्यना बिउगु दु। बरु माओवादीं नेपाल संवत्या न्हूदँय् तुच्चा यानाः नेपाल संवत्यात मान्यता बिउगु जक मखु नेपाःया थःगु हे नामं स्वनातःगु संवत्यात मान्यता बीगुया अर्थ राष्ट्रवादी बिचाःयात कःघायेगु खः धकाः नं क्यना बिउगु दु। थ्व सकस्यां नाला कायेबहः जू ।,http://www.nepalmandal.com/content/4560.html
संवत्या आन्दोलन: गन थानाच्वन ? ,"Posted on Wed Oct 21, 2009  3:22 pm NST","थौं नेपाल संवत् ११३० न्हूदँ। खतुं हरेक संवत्या न्हूदँयात मनूतय्सं हनीगु ला छगू लसताया रुपय् खः। तर नेपाल संवत् छगू हे जक विश्वया छगू अज्याःगु संवत् जुयाच्वंगु दु गुकियात मनूतय्सं आन्दोलनया रुपय् हनेगु याइ। नेपाल संवत्यात राज्य सत्ताया जिम्मेवार मनूतय्सं नं ग्रहण याना धकाः सगौरव घोषणा याःगु कारणं आः थुकियात नं आन्दोलन मखु लसताया रुपय् हने फइगु जुल धकाः छुं दँ न्ह्यः आशा याःगु खः। तर राज्य सत्ताया जिम्मेवार पदाधिकारी व राजनीतिक नेतातय्सं म्हुतुं छता धयाः ज्यां मेगु हे क्यना हःगु खंबलय् नेपाल संवत्या न्हूदँ हानं आन्दोलनया हे स्वरुपय् लिहां वंगु दु। थ्व संवत्यात राष्ट्रिय मान्यता बीगुया अर्थ थुकिया प्रणेतायात राष्ट्रिय विभूति घोषणा यायेगु, नेपाल संवत्या साल छगू राष्ट्रिय न्हिपती च्वकेगु, नेपाल संवत्या न्हूदँय् प्रधानमन्त्रीं न्ववायेगु वा सरकारं थुकियात कयाः आयोग गठन याये धकाः आश्वासन जक बीगु मखु धइगु खँ संवत्या आन्दोलनकारीतय्सं आः वयाः थुइका हःगु दु। वास्तवय् नेपाल संवत्यात राष्ट्रिय मान्यता बीकेगु आन्दोलन अझं क्वचाःगु मदुनि बरु थुकियात मेगु रुपं न्ह्याकेमाःगु आवश्यकता वयाच्वन धइगु खँ आः वयाः वाःचायेका हःगु दु। देशय् दक्व राजनीतिक पार्टीतय्सं नेपाल संवत् नेपाःया राष्ट्रिय संवत् जूगु कारणं थुकियात सरकारी मान्यता बीमाः धकाः सिद्धान्ततः स्वीकार यायेधुंकूगु दु। तर  मान्यता धाःसा बियाच्वंगु मदु। थुकियात मान्यता बीत गन समस्या वयाच्वन? थ्व खँ नं आन्दोलनकारी सिल, न राज्यं धाये फत। झीसं आशा याये, न्हूदँ ११३० थ्व अन्यौलयात चीकाः राष्ट्रिय मान्यता कायेत ताःलाइ ।",http://www.nepalmandal.com/content/4533.html
लुम्बिनीइ झिक्वःगु बौद्ध सम्मेलन ,"Posted on Fri Dec 18, 2009  5:12 pm NST","ऐतिहासिक लुम्बिनीइ झिक्वःगु राष्ट्रिय बौद्ध सम्मेलन म्हिगः शुरु जुल। धर्मोदय सभाया ग्वसालय् थज्याःगु सम्मेलन थ्व स्वयां न्ह्यः गुक्वः तक देय्या थीथी थासय् जुइधुंकूगु दु। थुगुसी बुद्ध जन्म जूगु थाय् लुम्बिनीया गौरव बारे प्रचार यायेगु ताः तयाः झिक्वःगु सम्मेलन लुम्बिनीइ जुयाच्वंगु खः। लुम्बिनीया गरिमा बारे प्रचार यायेगु ताः तयाः थुगुसी लुम्बिनीइ थ्व सम्मेलन याःगु अतिकं सान्दर्भिक जू। छाय्धाःसां छगू ला लुम्बिनी विश्व सम्पदा खः। मेगु, शान्तिया सन्देश विश्वय् प्रवाह याःम्ह बुद्धया जन्मस्थल जूगु कारणं लुम्बिनीयात संयुक्त राष्ट्र संघं हे शान्तिया उद्गमस्थल कथं प्रवर्द्धन यायेगु ग्वसाः दयेकूगु दु। उकिया निंतिं राष्ट्र संघं छगू बिस्कं समिति तकं गठन यानातःगु दु। उखे संयोगवश थौंकन्हय् नेपालय् संयुक्त राष्ट्र संघया मिशन अनमिन नं वयाच्वंगु दु। खतुं अनमिनया ज्या मेगु हे खः। अथे खःसां लुम्बिनीया महत्व व संयुक्त राष्ट्र संघलिसे थुकिया स्वापू बारे बांलाक प्रचार याये फत धाःसा हानं छक्वः विश्वया ध्यान थुखेपाखे सालाः लुम्बिनीयात ब्रम्हाण्डया हे पवित्र शान्तिया उद्गमस्थल कथं विकास यायेगु अवसरयात जीवित याये फइगु सम्भावना दु। लुम्बिनी प्रति विश्वया हे आस्था दुगु कारणं थुकिया विकासं नेपाःयात लबः दइगु ला द हे दु, लिसें विश्वं हे आध्यात्मिक लबः काये फइगु निश्चित दु । न्ह्यःने वयाच्वंगु राष्ट्रिय जनगणनाय् बौद्धतय्त सचेत यायेगु अभियान न्ह्याकेगु सम्मेलनया मेगु लक्ष्य नं उतिकं सान्दर्भिक जू। पंचायतकालय् छलछाम यानाः संख्याय् तकं लिउने लाकातःपिं बौद्धतय् सही ल्याः पिकायेत आःया जनगणना ताःलायेमाः ।",http://www.nepalmandal.com/content/5552.html
नेवाः राज्य घोषणा सकल नेवाःतय् दायित्व ,"Posted on Sun Dec 20, 2009  4:18 pm NST",थ्वहे वइगु शनिवाः नेवाःतय्सं यायेत्यंगु नेवाः स्वायत्त राज्य घोषणा ज्याझ्वःयात ताःलाकेगु लागिं जुयाच्वंगु गतिविधिं तीव्रता काःगु दु। वंगु विहीवाः निसें ग्वसाः खलः नेवाः स्वायत्त राज्य मंकाः संघर्ष समितिपाखें नेवाः राज्य दुनेया नेवाःतय् छेँय् छेँय् नेवाः ध्वाँय् ब्वयेके बीगु लागिं त्वाःत्वालय् वनाः ध्वाँय् इनेगु व घोषणा कुन्हु हायेकीगु नेवाः राष्ट्रिय गान नं सार्वजनिक यायेगु ज्या शुरु याःगु दु। नेवाःतय्सं थःपिनि आन्दोलनयात थुलि नी यानाः पित हःगु सम्भवतः थ्वहे न्हापांखुसी जुइमाः। न्ह्याबलें नं राज्ययाके व माल थ्व माल धकाः फ्वनेगु आन्दोलन याना वयाच्वंपिं नेवाःतय्सं थुपालय् थःपिंसं हे राज्यसत्ता दयेकेगु तहया आन्दोलन न्ह्याकूगु दु। थ्व ल्याखं धायेगु खःसा नेवाः आन्दोलनया थ्व दकलय् उत्कर्ष रुप खः । छुं न्हि न्ह्यः जक एनेकपा (माओवादीं) नं येँय् छगू ज्याझ्वः यासें नेवाः स्वायत्त गणराज्य घोषणा याःगु खः। नेवाःतय्सं थुकियात अन्यथा कायेमाःगु आवश्यकता मदु। थज्याःगु हे घोषणा यदि मेमेगु पार्टीतय्सं नं याना बिल धाःसा आः दयेकीगु संविधानय् नेवाः स्वायत्त राज्यया नक्सा नं कीगु खँय् झी ढुक्क हे जूसां जीगु खः। तर माओवादी बाहेक मेगु पार्टीतय्सं थ्व ज्या यानाच्वंगु मदु। उकिं राजनीतिक पार्टीतय्त व मुलतः संविधानसभायात दवाव बीगु ल्याखं नं नेवाःतय्सं आः यायेत्यंगु नेवाः स्वायत्त राज्य घोषणाया बिस्कं महत्व दु। छुं जुयाः कन्हय् संघीय व्यवस्था मबीगु षडयन्त्र जुल धाःसा नेवाःतय्सं समानान्तर सरकार दयेकेगु तकया पलाः ज्वने मालेफु। उकिं थ्व ज्याझ्वःयात सफल यायेत सम्पूर्ण नेवाः जायेमाःगु अतिकं आवश्यक दु ।,http://www.nepalmandal.com/content/5587.html
याकनं संविधान दयेकेत जनजातिया दवाव ,"Posted on Fri Jan 1, 2010  4:31 pm NST","सरकारं थ्वहे वइगु जेठ १४ गते तकया दुने न्हूगु संविधान दयेकेगु धकाः तयार याना तःगु कार्यतालिका पूवंके मफइगु संकेत खने दयेवं उकियात दवाव बी कथं आदिवासी जनजातितय्सं थीथी कथंया संघर्षया ज्याझ्वः याना वयाच्वंगु दु। थ्वहे झ्वलय् थौं बन्दया आह्वान नं यानातःगु खः। यद्यपि बन्दया न्हि धाःसा इस्वी संवत्या न्हूदँ कुन्हु लाःगुलिं सर्वसाधारणं उकियात ययेकाच्वंगु मदु । बहुलवादयात स्वीकार यायेधुंकाः इस्वीया न्हूदँ नं आः नेपाली जनताया हे छगू नखः जुइधुंकूगु दु । अथे खःसां मुख्य खँ न्हूगु संविधान दयेकेगु ज्याय् राजनीतिक पार्टीतय्सं यानाच्वंगु आलटालया खः। संविधान दयेकेगु न्हि सतिना वःसां संविधान दयेकेगु ज्याय् वयाच्वंगु सुस्ततां आः आम जनता इलय् हे संविधान तयार जुइ धइगु खँ पत्याः यायेत तयार मदु। न्हय्क्वः तक संविधान निर्माणया कार्यतालिका संशोधन यानाः संविधानसभा थः हे अविश्वास व अनिश्चितताया दलदलय् फँसे जुयाच्वंगु दु। वास्तवय् देशय् इलय् संविधान दयेकेगु ज्या जुइ मखुत धइगु वाःचायेकाः हे थीथी ख्यलं थज्याःगु दवावमूलक ज्याझ्वः शुरु याना हःगु खः। छुं जुयाः देशय् न्हूगु संविधान तयार मजुल धाःसा अधिकारं बञ्चित जुइमालीपिं ला थ्वहे आदिवासी जनजाति, दलित, मिसा, मधेशी पुचः हे खः। न्हापांनिसें शासनय् एकाधिकार कायम यानाः च्वनाच्वंगु जाति व समुदाययात ला पुलांगु हे संविधान काफी जू। न्हूगु संविधानं व बाहेकया पुचःयात अधिकार बीगु आशा यानातःगु खः। उकिं संविधान मवल धाःसा गुगु पुचः आशां द्याये मालीगु खः उमिसं न्हूगु संविधानया लागिं दवाव शुरु याइगु अस्वाभाविक मखु ।",http://www.nepalmandal.com/content/5823.html
आकाझाकां पिहां वःगु क्षेत्रीतय्गु माग ,"Posted on Sun Feb 14, 2010  7:30 pm NST","आः नकतिनि हे राजधानी येँय् क्षेत्रीतय्सं छगू र्‍याली पिकयाः जातीय राज्य दयेके दइ मखु धकाः माग याःगु दु। उमिसं याःगु उगु ज्याझ्वःयात देय्या सञ्चार माध्यमं नं माक्व स्वयां अप्वः थाय् बियाः प्रचार याःगु दुसा आः यदि थज्याःगु आन्दोलन तच्वया वन धाःसा छु यायेगु धकाः चिउताः प्वंकाः उकियात सकस्यां सरोकारया विषय दयेकेगु कुतः नं याना हःगु दु। देशय् जातीय आधारय् संघीय राज्य दयेकेमाः वा म्वाः धइगु खँयात कयाः जुयाच्वंगु ध्रुवीकरणया थ्व छगू मेगु कडी खः। जातीय राज्य दयेके मजिउ धकाः जातीय रुपं हे छगू पुचः पिहां वःगु कारणं धाःसा थ्व कडीया मेगु रोचक पक्ष जुयाच्वंगु दु । देशय् जातीय आधारय् राज्य विभाजन याये मजिउ धकाः छगू पुचः पिहां वयेवं तुं सर्गः कुतुं वः थें तायेके माःगु आवश्यकता मदु। छाय्धाःसां देशय् जातीय आधारय् हे राज्य दयेकेमाः धकाः मेगु ५९ गू पुचः न्हापांनिसें हे कुहां वयाच्वंगु दु। जातीय आधारय् हे संघीय व्यवस्था दयेकेमाः धकाः नेपाःया बहुसंख्यक जातितय्सं आन्दोलन याना वयाच्वंगु नं आः मखु। थज्याःगु आन्दोलन जुयाच्वंगु हे करिब स्वंगू दशक दइन जुइ। अबलय् जातीय आधारय् संघीय व्यवस्था माः धकाः आन्दोलन न्ह्यानाच्वंगु इलय् थ्व क्षेत्री समाजं गनं नं उकिया विरोध याःगु खने मदु। थौं अन्तिम इलय् वयाः उकिया विरोध याःगुया अर्थ देशय् अस्थिरता ब्वलंकेगु व हानं क्षेत्री जुजु स्थापना याकेगु ग्राय्ण्ड डिजायन जक खः धकाः गथे मधायेगु? थःत माःगु वस्त फ्वनेगु अधिकार सकसितं दु, तर कर्पिंत बी त्यंगु वस्तु बी दइ मखु धया जुइगु अधिकार सुयातं मदु ।",http://www.nepalmandal.com/content/6573.html
शान्ति प्रक्रिया बारे मुनया चिउताः ,"Posted on Sun Jan 17, 2010  4:02 pm NST","नेपाःया शान्ति प्रक्रिया धमाधम स्यना वनाच्वंगु बारे संयुक्त राष्ट्र संघया महासचिव वान की मुनं बियादीगु प्रतिवेदनयात कयाः नेपालय् गनं आश्चर्य, गनं आक्रोश व गनं समर्थनया सः थ्वयाच्वंगु दु। खतुं राष्ट्र संघपाखें नेपाःया शान्ति प्रक्रियायात कयाः थुकथं नकारात्मक चिउताः क्यंगु थ्व न्हापांखुसी मखु। न्हापा न्हापा नं थज्याःगु चिउताः वया हे च्वंगु खः। तर नेपालं थुकियात गम्भीर रुपं कायेगु ज्या धाःसा गबलें नं मयाः। बरु राष्ट्र संघं याइगु थज्याःगु टिप्पणीयात नेपाःया राजनीतिक पार्टीतय्सं अःखतं आलोचना जक याइ। पार्टीतय्सं याइगु थज्याःगु आलोचना पूर्वाग्रही नं खनेदु। नेपालय् राष्ट्र संघया उपस्थिति खास यानाः भारतयात मयः। उकिं राष्ट्र संघया उपस्थितियात विरोध याइपिनि मिखा भारतीय दृष्टिकोणं प्रभावित जुयाच्वंगु दइ । तर राष्ट्र संघ महासचिवया थ्व टिप्पणी यथार्थं पिने धाःसा मखु। नेपाःया शान्ति प्रक्रिया थासय् लानाच्वंगु मदु। बरु थुकियात स्यंकेगु व लिपा हानं मेमेगु कथंया द्वन्द्व सिर्जना याये कथं न्ह्यानाच्वंगु दु। अय् जुयाः राष्ट्र संघं उकी चिउताः प्वंकूगु खः। राष्ट्र संघया चिउताः दत्तले उकियात समाधान यायेगु लागिं विदेशी ग्वाहालि वइगु सम्भावना नं दयाच्वनी। राष्ट्र संघं ल्हाः लिकायेवं मेमेगु देय्तय्सं थ्व छगू गबलें समाधान याये मफइगु (क्रोनिक) समस्या धकाः अथें त्वःता बी। नेपाः थेंज्याःगु विदेशी ग्वाहालिइ निर्भर जुयाच्वनेमाःगु देशय् थ्व अवस्था धइगु धाथें नं ग्यानापुगु अवस्था खः। राजनीतिक पार्टी व नेतातय्सं थुकी गम्भीर चिउताः कायेमाः  ।",http://www.nepalmandal.com/content/6083.html
"अनमिनया विरोध, भारतयात निमन्त्रण ","Posted on Fri Mar 12, 2010  6:22 pm NST",नेपाःया शान्ति प्रक्रियाय् ग्वाहालि यायेत नेपाः वयाच्वंगु राष्ट्र संघीय मिसन अनमिन व नेपाः सरकार दथुइ आः वयाः खुल्ला 'युद्ध' हे शुरु जूगु आभास ब्वलंगु दु। खास यानाः नेपाः सरकारं माओवादी लडाकुया पाय्छि ल्याः थःपिंत माल धकाः याःगु मागयात अनमिनं अस्वीकार यायेवं सरकारं अनमिन विरुद्ध 'जेहाड' शैलीं हे आक्रमण शुरु याना हःगु दु। थुकिं यानाः अनमिन व सरकार दथुया गाः अझ तःधं जुयावंगु दुसा थ्वहे गाः चीधं यायेगु ताः तयाः राष्ट्र संघया राजनीतिक मामिला सम्बन्धी उपमहासचिव बिलिन पास्को नेपाः झाःगु खः। वय्कलं देय्या थीथी दलया नेतात नापलानाः थ्वहे विषयय् बिचाः ब्याकादीगु दु । खतुं अनमिनया भूमिका नेपालय् आशा याना ति सन्तुलित व क्वातु मजू। अनमिनया पदाधिकारी नापं कर्मचारीतय् चहपहलं नं थ्व खँ पुष्टि जू। तर अज्याःगु छुं गल्ती कमजोरीयात नेपाः सरकारं धाःसा अक्षम्य गल्ती कथं परिभाषित यायेत स्वयाच्वंगु खनेदु। थ्व नेपाःया मेगु गल्ती खः। नेपाः सरकारं अनमिनयात थज्याःगु मिखां स्वया हःगु धइगु वास्तवय् भारतया दवावं यानाः खः धइगु खँ नं सुंपाखें सुलाच्वंगु मदु। नेपालय् अनमिनया उपस्थित दुगु कारणं थन भारतं प्रत्यक्ष ल्हाः तये मखनाच्वंगु दु। उकिं अनमिन नेपालय् वयाच्वंगु भारतयात मयः। छुं जुयाः नेपालय् अनमिनयात निषेध यात धाःसा थन तप्यंक भारतं ल्हाः तयेगु कुतः याइ। नेपालय् भारतया गुलि क्वातुगु प्रभाव दु धइगु खँ स्वय्म राष्ट्र संघं नं भारतलिसे सल्लाह मयासे नेपालय् छुं नं ज्या मयाःगुपाखें नं सीदु। वास्तवय् भारतया प्रत्यक्ष प्रभावयात पनेगु निंतिं नं थ्व इलय् अनमिन मालाच्वंगु दु ।,http://www.nepalmandal.com/content/7118.html
राष्ट्रपति राजपाक्षेया प्रतिशोधपूर्ण ज्या ,"Posted on Mon Feb 15, 2010  4:53 pm NST","दशकौं ताःहाकःगु तामिल गुरिल्ला युद्धया अन्त्य लिपा श्रीलंकाय् मेगु कथंया आन्तरिक समस्या ब्वलंगु दु। उकुन्हु क्वचाःगु राष्ट्रपतिया चुनावय् विजयी जुयादीम्ह महेन्द्रा राजपाक्षें थः प्रतिद्वन्द्वी जनरल फोन्सेकायात ज्वनाः कुना बीवं अन मेगु कथंया राजनीतिक समस्या ब्वलंगु खः। जनरल फोन्सेकां थः सेनापति जुयाच्वंगु इलय् राष्ट्रयात घात याइगु ज्या याःगु दु धइगु द्वपं बियाः वय्कःयात ज्वंके बिउगु खः । राष्ट्रपति राजपाक्षेया थ्व पलाखं वय्कः प्रतिशोधया लँपुपाखे वनाच्वंगु संकेत बियाच्वंगु दु। थः प्रतिद्वन्द्वी जुयाः सुं नं वल धाःसा वयात थम्हं थज्याःगु हे सजाय बीगु जुइ धकाः क्यनेगु कथंया ज्या वय्कःपाखें जुयाच्वंगु खनेदु। उलि जक मखु, लिट्टेयात समाप्त यायेत जूगु अन्तिम युद्धय् लिट्टे नायः प्रभाकरणयात ज्वनेधुंकाः लिपा यातना बियाः स्याके बिउगु धइगु द्वपं राष्ट्रपति राजपाक्षेयात वयाच्वंगु दु। थुकिं मानव अधिकारया तःधंगु उल्लंघन जूगु सः नं विश्व दबुली थ्वयाच्वंगु दु। गनं थ्व खँ पिहां वइ धकाः जकं वय्कलं तत्कालिन सेनाया कमाण्डर जनरल फोन्सेकायात ज्वनाः कुना बिउगु मखु ला? थज्याःगु अनेक आशंका आः पिहां वयाच्वंगु दु । लिट्टेपाखें न्ह्याकाच्वंगु स्वंगू दशक ताःहाकःगु युद्धया अन्त्य लिपा आः श्रीलंका सकलें राजनीतिक पार्टीत छप्पँ  जुयाः विकासया लँय् न्ह्याः वनेमाःगु खः। तर राष्ट्रपतिया थ्व पलाखं यानाः अनया एकतायात स्यंकाः शक्तिशाली बौद्ध भिक्षुतय्त तकं विभाजित याना बिउगु दु। थुकिं युद्धं मुक्त जूसां नं राजनीतिक अस्थिरतां श्रीलंकायात हानं अनिश्चित भविष्यपाखे यंकीगु खतरा पिहां वयेफु ।",http://www.nepalmandal.com/content/6583.html
भारतीय संसदय् ३३ प्रतिशत मिसा आरक्षण ,"Posted on Sun Mar 14, 2010  4:35 pm NST",संसदीय सिटय् मिस्तय्त ३३ प्रतिशत थाय् बीगु धकाः भारतया राज्यसभां पारित याःगु प्रस्ताव थौंकन्हय् विवादया मू विषय जुयाच्वंगु दु। कंग्रेस आईया नेतृत्वय् दुगु सरकारं तःधंगु विवाद व वहसया दथुइ थ्व विधेयक राज्यसभाय् पेश याःगु खःसा अन जबर्जस्ती थुकियात पारित नं यात। खास यानाः भारतीय संविधानय् १०८ क्वःगु संशोधन यानाः मिसापिंत नं ३३ प्रतिशत सिटया आरक्षण यायेगु धकाः हःगु विधेयकयात सरकार दुनेया हे थीथी घटकतय्सं विरोध याःगु दुसा विपक्षी दल भाजपा व वामपन्थीतय्सं धाःसा समर्थन याःगु दु। थुकिं अनया सत्ता समीकरण समेत हीकेफुगु अनुमान यानातःगु दुसां तःधंगु दलत विधेयकया समर्थनय् दुगुलिं चीधंगु दलतय्सं विरोध याःसां उकिया अर्थ धाःसा मदु । अथे खःसां विधेकयात कयाः तःधंगु हे विरोध वःगु कारणं आः सरकारं लोकसभाय् थ्व विधेयक हयेबलय् विरोधी पार्टीतय् नं बिचाः कायेगु धाःगु दु। संसदीय चुनावय् मिस्तय्त ३३ प्रतिशत सिटया आरक्षण बीगु थ्व प्रस्ताव स्वयम् छगू क्रान्तिकारी पलाः खः। भारतय् ३३ प्रतिशत आरक्षण बीगु धकाः खँ वयावंगु हे दशकौं दयेधुंकल। हरेक राजनीतिक पार्टीतय्सं थुकियात चुनाव त्याकेगु उपायया रुपय् जक प्रयोग याना वयाच्वन। थौं उकियात धाथें लागू यायेगु धकाः सरकारपाखें कुतः याःबलय् धाःसा विरोधया सः थ्वया वनाच्वन। खतुं मिस्तय्त ३३ प्रतिशत आरक्षण बीगु व्यवस्था यायेवं तुं हे फुक्कं समस्या समाधान जुइगु मखु। भारतया थ्व पलाखं नेपालय् निर्माणधीन संविधान नं प्रभावित जुइगु निश्चित दु ।,http://www.nepalmandal.com/content/7139.html
आः नेतातय्सं खुले जुयाः धाये माल ,"Posted on Wed Apr 14, 2010  5:24 pm NST","जेठ १४ गते धाथें संविधान वइगु खः लाकि मखु आः नेतातय्सं खुले जुयाः धाये माल। छगू हे पार्टीया छम्ह नेतां जेठ १४ गते संविधान वइ धकाः छथाय् धयाच्वंसा वहे पार्टीया मेम्ह नेतां मेथाय् हानं संविधान वइमखुत धकाः धायेगु यानाच्वनी। आः नकतिनि हे सत्तारुढ पार्टी नेकपा (एमाले) या अध्यक्ष झलनाथ खनालं छगू सञ्चार माध्यमलिसे खँ ल्हासें खुलस्त हे जुइक जेठ १४ गते संविधान वइमखुत धकाः न्ववानादीगु दु। वय्कः हे नेता भाजुं थनिं लछि न्ह्यः तिनि मेगु निगू तःधंगु पार्टीया नेतातलिसे छगू मंकाः वक्तव्यय् सही यानाः जेठ १४ गते हे संविधान वइ धकाः जनतायात आश्वस्त याकादीगु खः। लछि हे मदुनिवं वय्कलं थःगु धापू पाका हःगुलिं उगु मंकाः वक्तव्यय् सही यानादीपिं मेपिं निम्ह नेतातय्गु प्रतिक्रिया छु खः, व खः आः खुलस्त जुइक वये माल। नेतातय्सं आः गुलिस्यां संविधान वइ व गुलिस्यां वइ मखु धकाः जनतायात भ्रमया दथुइ लाका तये मजिल । न्हूगु संविधान च्वयेगु क्षमता थौंया नेतातय्के मदु, थुमिसं जनतायात झंगः लायेत जक निदँया म्याद तयाः संविधान च्वयेगु नाटक म्हितूगु खः धइगु खँ संविधानसभाया न्हापांगु न्हि कुन्हु हे जनतां सीकेधुंकूगु खः। अबलय्निसें जनतायात संविधान वइ वइ धकाः झंगः लाना वयाच्वंपिं नेतातय् फय्गं आः वयाः तज्यायेत्यंगु दु। पिने संविधान वइ धकाः दुने संविधान मवइबलय् सम्पन्न यायेमाःगु 'क्रियाकर्म' या तयारी याइपिं थ्व नेतातय्सं आः जनतायात प्रस्ट लिसः बीमाःगु दु। छु जुयाः संविधान मवयेत्यंगु खः, थुकिया दोषी सु खः धइगु खँ समेत किटान यानाः जनतायात लिसः बीमाः ।",http://www.nepalmandal.com/content/7628.html
निगूगु पुस्तां क्यना हल कुर्सीया लोभ ,"Posted on Fri Mar 26, 2010  8:06 pm NST","नेपाली कांग्रेसया सभापति गिरिजा प्रसाद कोइरालाया घःसू हे सिमधःनिवं उकिया निगूगु पुस्ताया नेतातय् दथुइ नेतृत्व सुनां कायेगु धइगु खँयात कयाः कचवं पिहां वःगु दु। कोइराला मदयेवं आः कांग्रेसयात हानं छक्वः न्हापा थें हे 'ट्रोइका' या अवधारणा कथं न्ह्याकीगु खः लाकि धकाः विचाः पिहां वयाच्वंगु इलय् नेतृत्वया दावेदार जुयाच्वंपिं शेर बहादुर देउवा, सुशील कोइराला व रामचन्द्र पौडेल दथुइ कचवं शुरु जूगु दु। थ्वय्कःपिं स्वम्हेसित 'नेता त्रय' माने यायेत पार्टीया शक्तिशाली पंक्ति तयार मजुइवं ट्रोइका अवधारणां पिहां वयाः पार्टी हाकनं एकल नेतृत्वय् हे वने मालीगु अवस्था पिहां वःगु खः। तर एकल नेतृत्वया जिम्मा काइम्ह सु धइगु खँय् धाःसा विवाद ब्वलंगु दु। त्रय धकाः न्ह्यःने वःपिं स्वम्हेस्यां नं थःथःपिंत हे शीर्ष तायेकूगु कारणं थ्व विवाद वःगु खः । २०५३ सालय् एमालेया तत्कालिन महासचिव मदन भण्डारी मदयेवं अन दुने नं नेतृत्वय् सुयात हयेगु धकाः तसकं विचार विमर्श न्ह्याःगु खः। तर अबलय् एमाले छधी जुयाः माधव नेपालयात नेतृत्वया जिम्मा बीगु धकाः निर्णय यात व एकताया बलं पार्टी सफल नं जुया वन। आः कांग्रेसं नं एमालें अबलय् याःगु ज्यापाखें शिक्षा कायेमाः। आः पिहां वःगु विवादं पार्टीया एकता स्यंकीगु ला द हे दु, लिसें थ्व धुंकाः न्ह्याम्ह हे व्यक्ति नेतृत्वय् वःसां वयात असफल यायेगु वातावरण नं तयार याना बी। थ्व इलय् कांग्रेसया नेतृत्व ला खँ हे त्वःते कार्यकर्ता तक नं असफल व कमजोर जुइ मजिउ। निगूगु पुस्ता लोभ, लालच व स्वार्थया घेरां पिहां वयेमाःगु दु ।",http://www.nepalmandal.com/content/7355.html
मे दिवस धाथें मजदूर दिवस जू ला? ,"Posted on Sun May 2, 2010  5:07 pm NST",विश्वया थीथी देशय् थें नेपालय् नं म्हिगः देय्न्यंकंया मजदूरतय्सं थीथी कथंया ज्याझ्वः यानाः मे दिवस न्याये कल। नेपालय् थीथी राजनीतिक पार्टीया थःथःगु हे मजदूर कवः दु। वहे मजदूर कवःतय्सं थःथःगु हैसियत कथं थ्व दिवस हनेगु ज्या म्हिगः जूगु खः। उकी मध्ये माओवादी तःधंगु पार्टी जूगुलिं वं तःधंगु हे ल्याखय् सतकय् 'मजदूर'त क्वकयाः दिवस न्यायेकल। मेमेगु चिचीधंगु पार्टीतय्सं चाहिं चिची हे धंक दिवस न्यायेकल। वास्तवय् थ्व मजदूर दिवस न्यायेकेगु ज्यापाखें हे नेपाःया मजदूरतय्गु विडम्बना प्रस्ट जू। नेपाःया मजदूरत थःपिनि नामय् स्वनातःगु दिवस तकं थःयत्थे न्यायेकेत स्वतन्त्र मदु। उपिं थः आवद्ध पार्टीं गज्याःगु दिवसया आयोजना याना बी अज्याःगु हे दिवस न्यायेकाः मजदूर जुयाया कर्म पूवंकेत विवश जुयाच्वंगु दु। नेपाःया मजदूर युनियनत राजनीतिक पार्टीया कवलय् सीमित जुयाच्वंगु कारणं सुं नं मजदूर युनियन थःपिनि पार्टी लाइन स्वयां पाक्क मुक्कं मजदूर जक जुयाः बिचाः अभिव्यक्त यायेत सक्षम जुयाच्वंगु मदु। मात्र मजदूर जुयाः ज्या याये मफइगु कारणं यानाः देय्या मजदूर आन्दोलन व मजदूर संगठन सशक्त नं जुइ फयाच्वंगु मदु। राज्यसत्ताया न्ह्यःने मजदूरतय्सं थःपिनि धाथेंया माग तयेगु हिम्मत नं याये फयाच्वंगु मदु। मात्र राजनीतिक पार्टीया ल्वाभः जुयाः सक्रिय जुइत बाध्य जुयाच्वंपिं नेपाःया मजदूरतय्सं 'विश्वया मजदूरत छप्पँ जु' धइगु नारा थ्वयेकीबलय् उकियात मनूतय्सं हास्यास्पद तायेकेगु याः। मजदूर दिवस मात्र मजदूरतय्गु नखः कथं राजनीतिक पार्टीतय् हस्तक्षेपं मुक्त जुयाः न्यायेके खंसा हे जक सार्थक जुइगु खइ ।,http://www.nepalmandal.com/content/7910.html
संविधानयात कयाः जनजातिया चिन्ता ,"Posted on Fri May 14, 2010  7:54 pm NST","अन्ततः संविधानसभापाखें जेठ १४ गते संविधान जारी याये मफइगु निश्चित जूगु दु। उकिं आः संविधानसभाया म्याद थपे यायेत माःगु प्रक्रिया न्ह्याकीगु जूगु दु। तर संविधानसभाया म्याद थपे यायेत प्रक्रिया न्ह्याकेगु तयारी जूसां आः थपे जुइगु इलय् नं संविधान वइ, वा संविधान वहे वःसां जनतां आशा यानाच्वं थेंज्याःगु संविधान वइ धइगु ग्यारेन्टी धाःसा अझ नं मवःनि। आः दयेकीगु संविधान खास यानाः नेपाःया लिउने लानाच्वंगु आदिवासी जनजातियात अधिकारसम्पन्न यायेगु ल्याखं वइ धइगु आशा जुयाच्वंगु दु। अले थ्व संविधानया दकलय् मौलिक पक्ष धइगु नं थ्वहे खः। यदि आदिवासी जनजातियात अधिकारं बञ्चित यानाः संविधान वल धाःसा अज्याःगु संविधानया छुं हे अर्थ मदु। उकिं संविधान वःसां देय्या आदिवासीयात दयेमाःगु अधिकार मबिसे वइ धकाः आदिवासी जनजाति सतर्क व चिन्तित जुयाच्वंगु दु। जेठ १४ गते वइ धाःगु संविधान वकुन्हु मवइगु जुल। आः मेगु खुला थपे याइगु खँ वयाच्वन। तर खुला लिपा नं धाथें संविधान व हे वइ धइगु ग्यारेन्टी छु? संविधान बीगु ज्या गुलि गुलि लिबाना वनी उलि उलि आदिवासी जनजातियात अधिकार बीगु ज्या नं लिबाना वनी। संविधान लिबाइगु धइगु हे आदिवासी जनजातियात अधिकार दइगु लिबाना वनीगु खः। उकिं थुकी आदिवासी जनजातित चिन्तित जुइगु स्वाभाविक खः। छुं जुयाः संविधान च्वयेगु ज्या लिबाका यंकाः जनजातियात अधिकारं बञ्चित यायेगु कुतः यात धाःसा उकिया प्रतिकार यायेत आदिवासी जनजातिं तयारी यायेमाःगु आवश्यकता दु। अबलय् आन्दोलन, संघर्ष अनेक कथंया ज्याझ्फ्वःत याये मालेफु।",http://www.nepalmandal.com/content/8122.html
सुनां पना तल सेना समायोजनयात? ,"Posted on Sun May 16, 2010  4:02 pm NST","सरकार व माओवादी दथुइ जुयाच्वंगु वार्ता माओवादी लडाकु समायोजनय् वयाः थाः वःगु दु। सरकार व सरकार समर्थित पार्टीतय्सं माओवादीयात थःपिनि सेना विघटन यायेमाः धासें उमित नागरिक पार्टीइ रुपान्तरण जुइत दवाव बियाहःगु दु। वास्तवय् एमाले, कांग्रेस पार्टीं माओवादीयात सेना विघटन यानाः नागरिक पार्टी जू वा धकाः बियाच्वंगु थ्व दवाव अतिकं हास्यास्पद खः। माओवादी नागरिक पार्टी मजूतले सत्ताय् छ्वये मखु धकाः अडान कयाच्वंगु ला झन मुर्खताया पराकाष्ठा हे खः। छाय्धाःसां माओवादी थःपिनि लडाकुयात शिविरय् तयाः सत्ताय् ला थ्व स्वयां न्ह्यः च्वने हे धुंकूगु खः। माओवादीलिसे जानाः आन्दोलन यायेत लडाकु विघटन यायेम्वाःगु, चुनाव ल्वायेत विघटन याये म्वाःगु, थौं वयाः आकाझाकां लडाकु विघटन यायेमाः धकाः अडान कयाहःगु स्वयम्य् छगू अजूचायापुगु खँ खः। माओवादी सेना विघटन याये मखु धकाः पनाच्वंपिं माओवादीत मखु। उपिं नं विघटनया पक्षय् दु। तर गय् यानाः यायेगु धइगु खँय् विवाद दनि। विवाद समाधान मजूतले गय् यानाः समाधान यायेगु? माओवादीं धाःथे यायेगु खःसा कन्हय् हे समायोजन जुइ। उकिं समायोजनया पंगः जुयाच्वंपिं एमाले व कांग्रेस हे खः। देश थौंया अवस्था तक थ्यंगु थ्वहे सेनाया कारणं खः। उकिं थौंया राजनीतिक उपलब्धीयात थ्व सेनां आक्रमण मखु सुरक्षा याइगु खँय् शंका मदु। बरु एमाले व कांग्रेसं पत्याः यानाच्वंगु नेपाली सेनां 'कू' याइगु हल्ला जुयाच्वंगु दु। जनताया पक्षय् ल्वाःपिं सेनायात यदि अपमानित ढंगं विघटन यात धाःसा उकिं कन्हय् मेगु समस्या पिहां वइगु खँ ल्वःमंके मजिउ ।",http://www.nepalmandal.com/content/8143.html
आः बरु ई सितिकं छ्वये मजिल ,"Posted on Sun May 30, 2010  5:53 pm NST","झण्डै झण्डै मदयेत्यंगु संविधानसभायात म्हीग चान्हय् राजनीतिक पार्टीतय् दथुइ जूगु सहमतिं बल्लबल्ल बचे यात। संविधानसभा बचे यायेत राजनीतिक पार्टीतय्सं चांचां च्वनाः ज्या याःसां उमिगु थ्व पहलं जनता लय्तायाच्वंगु धाःसा मदु। संविधानसभा धइगु संविधान दयेकेगु थाय् जक खः। राजनीतिक पार्टीतय्सं संविधान जक बियातःगु ई दुने सिमधयेकूगु मखु, संविधान दयेकेगु थाय् तकं मदयेका छ्वयेगु कुतः याःगुलिं नेतात प्रति जनताया विश्वास गाक्कं कुहां वनेधुंकूगु दु। अथे खःसां नेतातय्सं संविधान दयेके मफुसां संविधानसभा छगू बचे यायेगु ज्या यात, उकिया लागिं वय्कःपिंत सुभाय् हे बी माली । तर संविधानसभा बचे जुइवं तुं संविधान वइगु हे जुल धइगु ग्यारेन्टी धाःसा अझ नं मदुनि। छाय्धाःसां संविधानसभाया म्याद छगू थपे यायेत हे नेतातय्सं तसकं तःधंगु कसरत याःगु खः। ल्यं दुगु ज्या यायेत अझ नं कसरत यायेमानि। संविधान च्वयेगु ज्या ७५ प्रतिशत पूवन धाःसां व पूवंगुया छुं अर्थ मदु। संविधानया महत्वपूर्ण बुँदाय् सहलह यायेगु ल्यं हे दनि। सेना समायोजन, राज्य पुनर्संरचना, शासकीय स्वरुप आदि थेंज्याःगु महत्वपूर्ण विषयय् खुल्ला छलफल तकं मजूनि। अझ व स्वयां नं प्रधानमन्त्री माधव नेपालं राजीनामा बी धाःगु बचं गबलय् पूवनीगु खः अन नं खा ल्यं दनि। छुं जुयाः राजीनामा मबिल धाःसा स्थिति अझ स्यनी तिनि। बरु आः राजनीतिक पार्टीतय्सं थःत प्राप्त जूगु थ्व ईयात लुँचुं थें मूल्य बियाः संविधान दयेकेगु ज्याय् छ्यले माल। आः नं संविधान दयेके मफुत धाःसा स्थिति भयावह जुइगु खँयात लुमंके माल ।",http://www.nepalmandal.com/content/8385.html
असफल राष्ट्रपाखे ब्वाँय् वनाच्वंगु नेपाः ,"Posted on Tue Jun 29, 2010  1:45 pm NST","असफल राष्ट्रतय् धखलय् नेपाः धमाधम न्ह्यःने लाः वनीगु क्रमय् दु। फरेन पोलिसी नांगु पत्रिका व फन्ड फर पीस नांगु संस्थां सार्वजनिक याःगु असफल राष्ट्र जूवनेत्यंगु खतरापूर्ण धलखय् नेपाः २६ औं नम्बरय् लानाच्वंगु दु। यदि नेपाःया राजनीतिक पार्टीतय्सं राज्य सञ्चालनय् क्यनाच्वंगु भूमिका थथे हे जुयाच्वन धाःसा नेपाः याकनं हे विश्वया छगू न्हूगु असफल राष्ट्र जूवनीगु खँय् शंका मदु । खास यानाः देशय् राज्यया पूर्ण पकड मंत धाःसा, जनतायात बीमाःगु सुरक्षा, राहत आदि छुं हे चूलाके मफुत धाःसा, सुरक्षास्थिति तसकं नाजुक जूवन धाःसा मुलुक असफल राष्ट्र जूवनीगु खः। असफल राष्ट्र जुइगु लागिं दयेका तःगु थुपिं फुक्कं मापदण्डय् नेपाः लानाच्वंगु जक मखु थ्व सम्पूर्ण मापदण्डया मात्रा नेपाः दुने न्हियान्हिथं अप्वया समेत वनाच्वंगु दु। थ्व हे खतराया धलखय् लानाच्वंगु मेमेगु देशत सामान्य मेहनत यानाः नं थुकिं पिहां वये फइ जुइ तर नेपाः धाःसा अज्याःगु सामान्य मेहनतं पिहां वये मफयेफु। छाय्धाःसां नेपाः चांचां विकास जुइगु लागिं दयेमाःगु छुं नं कथंया सम्पदाय् धनी मखु। थन गबलें नं गतिशील अर्थतन्त्रं थाय् मकाः। अतिकं तन्नम थ्व देशं अवसर हे दुसां नं याउँक आर्थिक प्रगति याये फइगु आधार मदु। अय् जूगुलिं नेपाःया नेतातय्सं आः ई दुबलय् हे बिचाः मयायेगु खःसा थ्व देय् लिपा गबलें हे बचे याये मफइ कथंया दुर्घटनाय् लाइगु निश्चित दु। गुगुं नं देय् छक्वः असफल जुइधुंकाः उकियात हानं पुलांगु हे थासय् हयेगु अःपुगु ज्या मखु। उकिसनं नेपाः थेंज्याःगु देशया लागिं झन हे थाकुगु ज्या जुइ थ्व ।",http://www.nepalmandal.com/content/8782.html
प्रधानमन्त्री व सचिव दथुया सहलह ,"Posted on Wed Jun 23, 2010  7:13 pm NST","प्रधानमन्त्री माधव नेपालं देय्या प्रशासनिक मामिलायात कयाः फुक्कं मन्त्रालयया सचिवत सःताः सहलह ब्याकादीगु दु। थ्व झ्वलय् प्रमपाखें कर्मचारीं सरकारयात ग्वाहालि मयाःगु गुनासो प्वंकादिलसा सचिवतय्सं कर्मचारीतन्त्रयात अनावश्यक रुपं राजनीतिक दवाव वयाच्वनीगु खँ न्यंकल। देय्या प्रशासनिक यन्त्रया दकलय् तःधंगु पदय् च्वंपिं सचिवतलिसे जूगु थ्व संवादय् गुगु खँत पिहां वःगु खः, व अवश्य नं मनन यायेबहः जू । देय्या कर्मचारीतन्त्र अतिकं भ्रष्ट व निकम्मा जूगु खँय् निगू मत मदु। तर थ्व निकाय अथे जूगुया कारण धाःसा राजनीति हे खः। राजनीतिक पार्टीतय्सं कर्मचारीतन्त्रयात भ्रष्ट व निकम्मा दयेकूगु खँय् नं निगू मत मदु। देशय् कर्मचारीया नियुक्ति, सरुवा, बढुवा फुक्क हे ज्याय् राजनीति हावी जुइ। थःगु पार्टीलिसे आवद्धम्ह खःसा वयात बढुवा याइ, नियुक्ति नं याइ। थःगु पार्टीया समर्थक मखुसा योग्य व दक्षम्ह हे खःसां वयात काइ मखु। थुकिं यानाः कर्मचारीतन्त्र मुक्कं हे राजनीतिक पार्टीया गुलाम जुइत बाध्य जुल। आः वयाः ला झन् कर्मचारीतय्सं काइगु कमिशन व घूसया छगू अंश मन्त्रीयात नं वनीगु व मन्त्रीं उकिया छगू अंश पार्टीयात नं बीगु जुयाः कर्मचारीतन्त्रय् जुइगु भ्रष्टाचारया संरक्षण स्वयम राजनीतिक पार्टीपाखें जू वनाच्वंगु दु। थज्याःगु अवस्थाय् कर्मचारीं सरकारयात वास्ता मयाइगु अस्वाभाविक मखु। कर्मचारीतन्त्रय् खने दयाच्वंगु थ्व विकृति चीकेगु खःसा न्हापांगु पलाः राजनीतिक शक्तितय्सं ल्ह्वनेमाः। राजनीतिक इच्छाशक्ति व प्रतिवद्धता दुसा हे जक थ्व ज्या जुइ फइ ।",http://www.nepalmandal.com/content/8730.html
हिन्दू नेताया हत्याय् मुस्मांयात छाय् द्वपं? ,"Posted on Tue Jun 29, 2010  11:13 pm NST","वीरगंजय् हिन्दू युवा संघया नायः काशी तिवारीया हत्या जूगु खँयात कयाः स्थानीय हिन्दू कट्टरतावादीतय्सं तःधंगु बबाल यानाच्वंगु दुसा प्रशासनं थुकियात अझ तःधंगु ल्वापुया विषय दयेकेत तिबः बियाच्वंगु संकेत पिहां वःगु दु। हत्यायात जातीय रंग बीगु ल्याखं आः नकतिनि थुकी ल्हाः दुम्ह धकाः मुस्लिम मुक्ति मोर्चाया छम्ह नेतायात ज्वंगु दु। छम्ह हिन्दूया हत्याय् ल्हाः दु धकाः मेम्ह मुस्मां नेतायात ज्वनेगु थ्व ज्यां भारतय् थें हिन्दूस्लिम दंगा सिर्जना याना बीगु तःधंगु खतरा दु। नेपालय् हे नं छुं ई न्ह्यः तिनि नेपालगञ्ज, कपिलवस्तु आदि लागाय् हिन्दू-मुस्लिम ल्वापु जुयाः तःधंगु हिंसा ब्वलंगु खँयात ल्वःमंके जी मखु। वीरगंज नं भारतीय सीमालिसे स्वाःगु थाय् जूगुलिं अन चीधंगु जक मौका दयेवं हे अज्याःगु जातीय ल्वापु ब्वलनी मखु धाये फइगु अवस्था मदु । हत्या जूम्ह हिन्दू युवा संघया नेता केवल हिन्दू धर्मया हिमायती जक मखु। वय्कः देशय् वःगु संघीय प्रणालीया विरोधी खःसा गणतन्त्र खारेज यानाः राजतन्त्र हयेमाः धइगु पक्षयाम्ह नं खः। न्ह्याक्व हे बिचाः पाःम्ह जूसां सुयां हत्या हे यायेगु पाय्छि मखु। थुकिया भर्त्सना याये हे माः। तर छगू हत्याया घटनायात मेगु हे मोड बियाः अझ मेपिं सलंसः मनूतय् हत्या जुइ फइगु वातावरण सिर्जना यायेगु ज्यायात नं पाय्छि धकाः तारिफ याये फइ मखु। छुं हे दसि मदयेक तप्यंक मुस्मां जातियात हत्याया द्वपं बीगु अज्याःगु हे ज्या खः। देशय् जातीय ल्वापु जुइमा धइगु चाहना यानाच्वंपिं मेगु हे तत्वं नं थ्व हत्या याःगु जुइफु। थ्व इलय् नेपाली जनता व राज्य सतर्क जुइमाःगु पक्ष धइगु थुखेपाखे खः ।",http://www.nepalmandal.com/content/8804.html
नेपाल टेलिभिजनया प्रतिगामी पलाः ,"Posted on Fri Jun 25, 2010  5:58 pm NST","नेपाल टेलिभिजनं प्रशारण यानाच्वंगु थीथी भाय्या समावेशी ज्याझ्वः आवंलि न्ह्याके फइ मखु धकाः बन्द याना बिउगु दु। शुरुइ ला विश्वकपया कारणं स्थगित यायेमाःगु धाःगु खःसां आः वयाः ज्याझ्वः हे दिकागु जुल धकाः ज्याझ्वः सञ्चालकतय्त पौ बिउगु समाचार पिहां वःगु दु। देशय् फुक्कं जाति भाषायात समान अधिकार बीमाः धइगु सः थ्वयाच्वंगु व जातीय समानताया दिशापाखे हे देय् न्ह्यानाच्वंगु थौंया इलय् राष्ट्रिय टेलिभिजन च्यानलपाखें प्रशारण जुयाच्वंगु फुक्कं भाषाभाषीया ज्याझ्वः दिकेगु धाथें नं खेदपूर्ण ज्या खः। थुकियात सम्पूर्ण जातजाति, भाषाभाषी व जातीय समानताया पक्षधरतय्सं भर्त्सना यायेमाः । देय् संघीय प्रणालीइ प्रवेश जुइत्यंगु दु। देय्यात संघीय प्रणालीइ यंकेमाःगु हे सकलें जातजातियात समान अधिकार बीगु लागिं खः। उकिं अज्याःगु संघीय प्रणालीया अभ्यास यायेगु लागिं नं सञ्चार, शिक्षा, प्रशासन, न्यायालय आदि थीथी ख्यलय् थीथी भाषायात थाय् बिया यंकेमाःगु खः। तर नेपाल टेलिभिजनं उकिया अःखः दुगु समावेशी ज्याझ्वः नं लिकयाः पूर्ण रुपं प्रतिगामी पलाः ल्ह्वंगु दु। देशय् हानं नं ब्रम्हूवादी प्रतिगामी तत्वतय्सं छ्यं ल्ह्वना हयाच्वंगुया थ्व छगू ज्वलन्त दसि खः। यदि थ्व पलाःयात पनेगु ज्या मजुल धाःसा अज्याःपिं प्रतिगामीतय्सं मेमेगु थासय् नं उकथंया पलाः ल्ह्वना हइ। प्रशारित कार्यक्रमया स्तर, व्यक्ति मयःसा उकियात हिले जिउ। तर ज्याझ्वः हे लिकाःगु सुयातं स्वीकार्य जुइ मखु। सकलें जनजातित जानाः नेपाल टेलिभिजनया थ्व प्रतिगामी पलाःयात गतिलाःगु लिसः बी हे माः ।",http://www.nepalmandal.com/content/8765.html
बाह्य रिंगरोड मदयेकेत अभियान ,"Posted on Mon Jul 5, 2010  7:02 pm NST",स्वनिगः दुने दयेकेगु धकाः सरकारं प्रस्तावित यानातःगु छगू महत्वाकांक्षी परियोजना खः बाहिरी रिंगरोड। चीन सरकारया ग्वाहालिं दयेकीगु थ्व चक्रपथ निर्माणं स्वनिगःया शहरीकरणं छगू न्हूगु हे मोड काइगु विश्वास यानातःगु दु। थुकिया लागिं सरकारं थःपिनिगु हरेक बजेटय् ध्यबा निकासा यानाः ज्या नं न्ह्याकाच्वंगु दु । तर सरकारया थ्व परियोजनायात स्वनिगःया स्थानीय नेवाः जनतां विरोध यानाच्वंगु कारणं थुकियात अःपुक न्ह्याके धाःसा फयाच्वंगु मदुनि। गुगु थासं थ्व लँपु न्ह्याः वनेमाःगु खः अन हे च्वंपिं स्थानीय जनतां समेत थुकिया विरोध याना हःगु कारणं परियोजना न्ह्याये फयाच्वंगु मदुनि। थ्वहे झ्वलय् आः नकतिनि नेवाः स्वायत्त राज्य मंकाः संघर्ष समितिं राष्ट्रिय योजना आयोगय् हे वनाः उगु रिंगरोडयात कयाः थःपिनि सरोकार क्यंगु दु। उगु रिंगरोड दयेकेगु लागिं सरकारं दँय्दसं बीगु याना वयाच्वंगु बजेट थुपालय् मफ्यायेत इनाप यासें योजना आयोगयात नेवाः सरोकार क्यंगु खः । थौंकन्हय् जग्गा दलालतय् लागिं जग्गा कारोवार यायेगु छगू बांलाःगु मसला जुयाच्वंगु बाह्य रिंगरेड दयेके मजिउ धाल धकाः नेवाःतय्त विकास विरोधीया द्वपं नं वयेफु। तर नेवाःत विकास विरोधी मखु। अव्यवस्थित विकासया विरोधी जक खः। बाह्य रिंगरोडं स्वनिगलय् अझ मेगु न्यागू खुगू लाख पिनेयापिं मनू थपे यानाः थ्व लागायात च्वने हे लायक मजूगु नगर दयेका बी। अय् जूगुलिं थुकिया विरोध याये माःगु खः। कम से कम नं स्वनिगः विकासया सम्पूर्ण जिम्मा नेवाःतय् ल्हातय् मवःतले थ्व रिंगरोड दयेकेगु खँ जुइ मखु ।,http://www.nepalmandal.com/content/8866.html
प्रमया राजीनामां अलपत्र जूगु बजेट ,"Posted on Tue Jul 6, 2010  6:35 pm NST",देशय् न्हूगु बजेट जारी यायेमाःगु इलय् लाक्क वयाः प्रधानमन्त्री माधव नेपालं राजीनामा बियादीगुलिं बजेट अलपत्रय् लाः वंगु दु। न्हूगु बजेट पेश यायेत धकाः सरकारं संसदया ताल्लाया अधिवेशन नं सःतेधुंकूगु दु। तर अधिवेशन सःतूसां अन पेश यायेमाःगु बजेटया धाःसा आः तक ठेगान हे मदुनि। इलय् बजेट पेश याये मफुत धाःसा उकिं थीथी कथंया समस्या पिहां वइगु ला द हे दु। इलय् हे पेश वःसां नं उकिं निर्दिष्ट याःगु नीतित कार्यान्वयन यायेत तसकं थाकु। थुगु दँया बजेटं फ्यानातःगु ध्यबा मेगु बजेट वयेत्ययेकाः तिनि हथासं खर्च याइगु चलन आः तक दनि। थज्याःगु अवस्थाय् झन् लिबाक हे बजेट वइबलय् अर्थतन्त्रय् लिच्वः लाइगु स्वाभाविक हे खः। पूरक बजेट वये लिकाइगु जूगुलिं आः सरकारं पेश्की बजेट निं हयेगु तयारी यानाच्वंगु दु। देशय् निगूगु जनआन्देालन लिपा निक्वः तक पेश्की बजेट हे वःगु खः। थ्व नापं जुल धाःसा स्वक्वः जुइ। नियमित बजेट गडबड जुल कि हे थज्याःगु पेश्की बजेट पेश याये मालीगु खः । खतुं देय्या अर्थतन्त्र आः थुलि स्यनेधुंकल कि उकी हानं छुं स्यनी धकाः चिउताः कयाच्वनेमाःगु हे आवश्यकता मंत धाइपिं नं मदुगु मखु। खास यानाः राजनीतिक अस्थिरता व राजनीतिक पार्टीया नेतातय्सं यानाः देय्या थ्व अवस्था वःगु खः। राजनीतिक पार्टीया नेतातय् थःपिनि स्वार्थ पूवनी कथंया ज्या मजूतले अर्थतन्त्र लगायत फुक्क हे ज्यायात दिका हे तयेगु प्रवृत्तिं यानाः नं देय् न्हियान्हिथं जटिल अवस्थापाखे वनाच्वंगु खः। अर्थतन्त्रयात थप जटिल मयायेगुपाखे पार्टीतय्सं ध्यान बीमाःगु स्थिति वयाच्वंगु दु ।,http://www.nepalmandal.com/content/8875.html
कृषिप्रधान देय्या कृषकतय् बिजोग ,"Posted on Sun Jul 11, 2010  7:36 pm NST","नेपाः छगू कृषिप्रधान देय् खः नेपाःया अर्थतन्त्रया तःधंगु ब्व कृषिं हे फयाच्वंगु दु। उकिसनं देशय् ब्वलंगु अशान्ति व राजनीतिक अन्यौलया कारणं दुगु उद्योगत नं धमाधम बन्द जुयाच्वंगु व न्हूगु दयेकेगुपाखे कुतः तकं मजुयाच्वंगु थौंया ईयात स्वयाः धायेगु खःसा कृषिप्रति देय्या अर्थतन्त्र अझ अप्वः निर्भर जूवंगु दु। उकिं कृषियात मात्र किसानतय्सं जक मखु अर्थविद्तय्सं नं गम्भीर रुपं कायेमाःगु खनेदु। अर्थतन्त्र अप्वः मात्राय् कृषिइ निर्भर जूगुलिं गुलिखे अर्थविद्तय्सं नेपाःया बजेट हे आकाशं वइगु वर्षाय् निर्भर दु धायेगु याः। थ्व वास्तवय् गलत नं मखु । तर कृषिइ थपाय्सकं निर्भर जुइमाःगु देय् खयां नं देशं कृषि विकासया लागिं धाःसा आः तक गबलें हे गम्भीरपूर्वक ध्यान बिउगु खने मदु। उकिया दसु थुगुसी हे नं खने दत। वा पीगु मौसम त्ययेकाः तक नं देय्या थीथी थासय् साः मथ्यनाः किसानत छटपट जुल। छबोरा साः कायेगु लागिं निन्हु स्वन्हु तक न्यासि वयेमाःगु थासं वःपिं किसानत हफ्तौं लाइन च्वनां नं साः काये मखं। थुकिं किसानतय्त निराश याइगु ला द हे दु, उकिया लबः कयाः सीमावर्ती भारतं हःगु गुणस्तरहिन साः बजारय् मी हल। बजारय् जुयाच्वंगु साःया अभावपाखें हाकुबन्जाःतय्सं गाक्क लबः नल। छगू कृषिप्रधान देय्या किसानत छबोरा साः काये मखनाः वाथावाथा कनाच्वन धायेबलय् थ्व ति  विडम्बनाया खँ मेगु छु जुइ? जनतायात राहत बी धकाः वयाच्वंपिं राजनीतिक पार्टीत सत्ताया हानथापय् व्यस्त, कर्मचारीतन्त्र नेतातय् चाकरीइ व्यस्त।   मेहनत यानाः कमे यायेमाःपिं किसानतय् समस्याय् ध्यान बीगु फुर्सत सुयात?",http://www.nepalmandal.com/content/8946.html
सम्पादकीय ,"Posted on Sat Jul 10, 2010  12:13 pm NST","न्हूगु सरकार दयेकेगु लागिं आः तःधंगु राजनीतिक पार्टीत मधेशवादी दलतय्गु लुखाय् ब्वाँय् जुयाच्वंगु दु। एमाले, कांग्रेस व माओवादी स्वंगुलिं पार्टीं मधेशवादी दलतय्त नापलानाः उपिंलिसे सरकार गठन यायेगु इच्छा जाहेर याःगु दु। इच्छा जक मखु, थ्व उमिगु बाध्यता नं खः । वास्तवय् थ्व इलय् मधेशवादी दलत सकलें छप्पँ जुयाः तःधंगु पार्टीतय्त थःपिनि मुद्दाय् सहमत याकेत भूमिका म्हितूगु धाथें नं च्वछायेबहःगु ज्या खः। उमिसं संसदीय राजनीतियात थुकथं पूर्ण रुपं उपयोग याःगु खनेदु। अले उमिगु एकताया न्ह्यःने थःपिनिगु छुं लगे मजुयाः तःधंगु दलत सकस्यां उमिगु माग पूवंका बी धइगु बचं सहित उमित थःपिंत ग्वाहालि यायेमाल धकाः इनाप यानाच्वंगु दु। खतुं मधेशवादी दलतय्सं थःपिनि एकताया बलं हे माक्व स्वयां अप्वः उपलब्धी चूलाकूगु धइगु चर्चा थन मजूगु मखु। संसद व सरकार दुने मधेशी समुदायया संख्या उमिसं अथे यानाः हे अप्वयेकूगु खःसा राष्ट्रपति व उपराष्ट्रपति पदय् तकं मधेशी थ्यंगु नं थ्वहे कारणं खः। उपप्रधानमन्त्री पदय् नं मधेशी थ्यंगु दुसा आः उमिसं प्रधानमन्त्री पद तकं दावी यानाच्वंगु दु। देय्या फुक्कं महत्वपूर्ण पदय् मधेशी जक थ्यनीबलय् थ्व नेपाःया बहुजातीय स्वरुपयात गुलि तक ल्वःगु ज्या जुइ, थ्व नं बिचाः यायेमाःगु जुया बी। थःपिनिगु शक्ति दु धकाः राज्यया फुक्क हे महत्वपूर्ण पदय् कब्जा याः वनेगु खःसा थ्व ला मेगु कथंया ब्राम्हणवाद जुल। थुकियात नं थुइकेमाःगु जुइ। मधेशी शक्तिं सरकार गठन याके बीगु जुल धायेवं मेगु जातीय पुचःयात मर्काय् लाइगु ज्या जुइ मजिउ ।",http://www.nepalmandal.com/content/8920.html
येँ मनपाय् नेवाः कर्मचारीतय् पुचः ,"Posted on Mon Jul 12, 2010  8:00 pm NST","येँ महानगरपालिकाय् ज्या याइपिं नेवाः कर्मचारीतय्गु संगठन नीस्वंगु दु। मनपाय् जातीय रुपं कर्मचारी संगठन नीस्वंगु थ्व न्हापांखुसी खः। थुकियात अन दुने च्वंपिं मेपिं कर्मचारी, अधिकारी नापं राजनीतिक संयन्त्रं नं स्वीकृति बिउगु कारणं थ्व नेवाः कर्मचारीया पुचःया नैतिक बल अवश्य नं थहां वंगु दयेमाः। येँ महानगरपालिका धइगु नेवाःतय्गु आदिभूमिइ नेवाःतय्गु सेवा यायेगु ताः तयाः स्वनातःगु स्थानीय निकाय खः। उकिं थ्व निकायपाखें स्थानीय नेवाः जनतायात अःपुगु व सुलभ सेवा बीगु थुकिया न्हापांगु कर्तव्य जुइ। येँ मनपां पूवंकेमाःगु थ्व कर्तव्ययात प्रशासनिक रुपं ग्वाहालि बीगु हे थ्व नेवाः कर्मचारी पुचःया भूमिका जुइगु खँय् शंका मदु । येँ मनपाय् नेवाः कर्मचारीतय्सं बिस्कं पुचः नीस्वन धकाः मेगु जातिया कर्मचारी वा अधिकारीत आतंकित जुइमाःगु नं छुं आवश्यकता मदु। छाय्धाःसां थ्व पुचः मेगु जातिया कर्मचारीतय् विरुद्ध नीस्वंगु मखु। थुकिं मेगु जातिया हक अधिकार कुण्ठित नं याइ मखु। थ्व ला नेवाःतय्गु थःगु हे अधिकार सुरक्षित यायेत जक नीस्वंगु खः। थःगु अधिकार सुरक्षित यायेबलय् मेपिनि अधिकार हनन जुइ मजिउ धइगु खँ नेवाःतय्सं बांलाक हे सिउ । येँ मनपा नेवाःतय्गु आदिभूमिया जनताया निकाय जूगुलिं थ्व पिनें वःपिं मन्त्रीतय् कर्मचारी भर्ती यायेगु अखडा जुइ मजिल। थ्व निकायं दयेकीगु बजेट व कार्यक्रमं आदिवासी नेवाःतय्त अत्यधिक प्रतिफल बी माल। थ्व स्थानीय नेवाः जनताया हक नं खः। मनपाया जिम्मेवार निकायं थ्व खँयात मनन यायेमाल, बस् ।",http://www.nepalmandal.com/content/8965.html
पदय् वनेत नेता-नेता हे तनाव ,"Posted on Thu Jul 8, 2010  9:45 pm NST","न्हूगु सरकार गठन यायेगु झ्वलय् तःधंगु पार्टीतय् दथुइ थवंथवय् तनाव व विवाद जुयाच्वंगु ला स्वाभाविक प्रक्रिया हे जुल। यद्यपि देशय् ब्वलनाच्वंगु थौंकन्हय्या परिस्थितियात स्वयाः धायेगु खःसा राजनीतिक पार्टीतय् दथुइ थज्याःगु कचवं ब्वमलंसा बांलाः। तर विडम्बना छु धायेबलय् थौं सरकार गठनया ज्याय् पार्टी-पार्टी दथुइ जक मखु छगू हे पार्टी दुने नं निम्ह नेता-नेताया दथुइ हे थवंथवय् तनाव सिर्जना जुयाच्वंगु दु। नेपाली कांग्रेस दुने रामचन्द्र पौडेल व शेरबहादुर देउवाया दथुइ छम्हं मेम्हेसित प्रधानमन्त्री मदयेकेगु अभियान न्ह्यानाच्वंगु दु। अथे हे एमाले दुने झलनाथ खनाल व खड्ग ओली दथुइ नं छम्हं मेम्हेसित प्रधानमन्त्री दयेके मबीगु कुतः न्ह्यानाच्वंगु दु । अथे हे माओवादी दुने नं अध्यक्ष प्रचण्ड व वरिष्ठ नेता डा. बाबुराम भट्टराई दथुइ छम्हं मेम्हेसित निषेध यायेगु कुतः जुयाच्वंगु दु। थ्व स्वंगुलिं पार्टीया नेतातय् दथुइ थज्याःगु अवस्था दु कि उपिं माल धाःसा बरु सरकारया नेतृत्व हे मेगु पार्टीयात लःल्हायेत तयार दु, तर थम्हं नेतृत्व याये मखनीगु खःसा थःगु हे पार्टीयात तकं नेतृत्वं बञ्चित यायेत उपिं उद्यत जुयाच्वंगु दु। पदय् वनेगु लोभं थीथी पार्टीया नेता-नेतातय् दथुइ हे ब्वलनाच्वंगु थ्व अवस्था तसकं ग्यानापु। थुकिं कन्हय् वनाः पार्टीयात छप्पँ याना मतइगु जक मखु, अज्याःगु हे संकटया अवस्था वल धाःसा पार्टी हे विभाजन जुइगु तकं स्थिति वयेफु। लिसें पार्टीया नेतातय्के थज्याःगु लोभ ब्वलन धाःसा अन दुने प्रतिगामी तत्वतय्सं नं म्हितेगु थाय् दया बी। थ्व लोकतन्त्रयात स्थायी यायेगु सन्दर्भय् बांलाःगु संकेत मखु। नेतातय्सं थःपिंत सुधार याये हे माः ।",http://www.nepalmandal.com/content/8905.html
गिरिजाया प्रतिष्ठा क्वकायेगु ज्या मयाये ,"Posted on Fri Jun 4, 2010  6:55 pm NST","पुलांम्ह प्रधानमन्त्री व नेपाली कांग्रेसया सभापति गिरिजाप्रसाद कोइरालायात नेपाल सरकारं बिउगु पदवीयात कयाः वय्कःया म्ह्याय् सुजाता कोइरालां आपत्ति प्वंकाच्वंगु समाचार वयाच्वंगु दु। वास्तवय् कोइराला देशया दकलय् उच्चस्तरयाम्ह नेता खः, उकिं वय्कःयात  नं उच्चस्तरयागु हे पदवी बीमाः धकाः म्ह्याय् सुजातां यानाच्वंगु थ्व दावीं मदये धुंकूम्ह कोइरालाया मानयात च्वय् छ्वयेगु मखु बरु अझ क्वकायेगु ज्या यानाच्वंगु दु। गिरिजाप्रसाद कोइरालां देशया लागिं गुलि योगदान यात धकाः मूल्यांकन याइम्ह व्यक्ति वय्कःया म्ह्याय् मखु। कोइराला वय्कःया म्ह्याय्या अबु जक मखु समग्र देय्या नेता खः। उकिं वय्कःया मूल्यांकन देशं हे याइ। समग्र देशं यायेमाःगु मूल्यांकन छम्ह म्ह्याय्नं यानाः छुं नं कथंया दावी यायेगुया अर्थ कोइरालाया महानतायात अझ क्वपालेगु खः। उकिं नेता कोइरालाया प्रतिष्ठा ल्यंका तयेत जूसां वय्कःया म्ह्याय्या थ्व प्रलापयात पनेमाःगु दु । गन तक कोइरालाया तुलना नेता गणेशमान सिंहलिसे यायेगु खँ दु, थ्व सुजाताया मूर्खताया पराकाष्ठा खः। गथे वीपी कोइरालालिसे गणेशमानया तुलना याये फइ मखु अथे हे गणेशमानलिसे नं गिरिजाप्रसादया तुलना याये फइ मखु। थौं गणेशमान मदयेधुंकल, मदयेधुंकूम्ह गणेशमानं स्वयां गिरिजां यक्व ज्या यायेधुंकल धकाः मूल्यांकन यायेगु उचित मखु। आप्पा शेर्पां २० क्वः हे सगरमाथा गःसां न्हापां गःम्ह तेन्जिङलिसे वयागु तुलना याये फइ मखु। थःगु इलय् गणेशमानं गुगु योगदान बियादिल, व कोइरालाया योगदान स्वयां आपालं महान खः। महान मनूतय् महानेतायात म्हसीकेगु बुद्धि सुजातायाके वयेमा ।",http://www.nepalmandal.com/content/8457.html
विश्वय् शान्ति हयेमा विश्वकपं ,"Posted on Fri Jun 11, 2010  6:32 pm NST","विश्वया दकलय् लोकंह्वाःगु व दकलय् अप्वः मनूतय्सं म्हितीगु कासा फुटबलया महाकुम्भ थनिंनिसें अफ्रिकी मुलुक दक्षिण अफ्रिकाय् शुरु जुयाच्वंगु दु। थौं कासा शुरु जुइवं आः वइगु लछि तक थुकिं सम्पूर्ण विश्वयात थःगु जःखः केन्द्रित याइगु निश्चित दु। थ्व लछि फुटबलया देय्त हे महाशक्ति जुइ अले फुटबलया महान कासामित हे महाशक्तिया शक्तिवान नेता जुइ। लछि तक मुक्कं विश्वयात हे छगू केन्द्रय् छधी याना तये फइगु फुटबलया थ्व आकर्षण शक्ति धाथें नं अदुभूत खः । फुटबल विश्वया हे दकलय् यक्व मनूतय्सं स्वइगु कासाया रुपय् नां जाः। थौंया विश्वय् फुटबल छगू कासाय् जक नं सीमित मजुइधुंकल। व्यावसायिकतां फुटबलयात छगू तःधंगु व्यवसाय व लखौं मनूत संलग्न जुयाच्वंगु छगू विशिष्ट उद्योगया हे रुप बीधुंकल धाःसां जिउ। यद्यपि फुटबलया 'औद्योगीकरण' झी नेपाःया लागिं कल्पनां पिनेया खँ खः। अथे खःसां फुटबलया क्रेज नेपालय् नं सुं तःधंगु महाशक्ति देशय् स्वयां म्हो धाःसा मजू। उकिं थ्व लछि नेपाः नं विश्वकपमय जुइगु खँय् शंका मदु । फुटबल जक मखु कासा धइगु हे निगू पुचः, निगू देय् दथुइ मित्रता व भ्रातृत्वया स्वापू दयेकीगु माध्यम खः। विश्वकप फुटबल विश्वया फुक्क हे देय्लिसे स्वापू दुगु कासा जूगुलिं थ्व नं विश्वय् मित्रता, भ्रातृत्व व शान्ति कायम यायेगु दिशापाखेया छगू ज्वः मदुगु पलाः जुइफु धइगु खँय् शायद शंका यायेम्वाः। फुटबलया माध्यमं विश्वय् खने दयाच्वंगु तनाव, आतंक, द्वेष, आक्रोशयात क्वपालाः छगू सुन्दर विश्व दयेकेगुपाखे मैत्रीपूर्ण पलाः न्ह्याके फइ धकाः झीसं आशा याये ।",http://www.nepalmandal.com/content/8570.html
आः स्थानीय जनतां हे ल्हाः तयेमाःगु खः कि? ,"Posted on Mon Jun 14, 2010  8:50 pm NST","आः ला जनता दिक्क हे चायेधुंकल, फोहोरया राजनीति खनाः। येँदेय्या फोहोर हानं छक्वः मुना यंकेगु बन्द जूगु दु। निन्हु फोहोर मुनेगु बन्द जूबलय् येँदेय् हानं छक्वः फोहोरया द्वँय् तनीगु स्थिति सिर्जना जूगु दु। दुवाः दुवातय् फोहोरया राश खायेधुंकूगु दुसा लँजुवाःत न्हाय् प्वाः तिनाः जुइमाःगु अवस्था वःगु दु। थौंकन्हय् ला बर्खाया मौसम। छक्वलं वाइ वइ, छक्वलं कडा निभाः त्वइ। थ्व अवस्थाय् उगु फोहोरं गज्याःगु महामारी ब्वलंकीगु खः, उकिया बारे शायद उल्लेख यानाच्वनेम्वाः जुइमाः। येँदेय्या फोहोर वाइगु डम्पिंग साइट वनेगु लँय् च्वंपिं स्थानीय मनूतय्सं पुलांगु माग पूरा मयाः धासें फोहोर वाकेगु बन्द याःगु कारणं थ्व समस्या वःगु जुयाच्वन। उमिगु माग पूरा याइगु निकाय येँ महानगरपालिका खः। स्थानीय जनतां लँ पनाः फोहोर वाकेगु हे बन्द मयाःतले मनपां उमिगु माग बारे गबलें ध्यान बी मखु। अले स्थानीय जनतां नं मनपाया ध्यान सालेगु लागिं फोहोर हे बन्द याना बीगु बाहेक मेगु विकल्प धइगु हे मखं। थ्व निखलःसियां थज्याःगु गलत प्रवृत्तिया शिकार जुयाच्वंगु येँदेय्या स्थानीय जनता। थौंकन्हय् येँ मनपा कर्मचारीया ल्हातय् लानाच्वंगु दु। अनया अप्वः कर्मचारीत पिनेयापिं खः, स्थानीय जनताया समस्या उमिसं मथू। अथे जूगुलिं आः थ्व फोहोरया मामिलाय् धाथें जुयाच्वंगु छु खः, उकी येँदेय्या स्थानीय जनतां हे रुची तयेमाःगु आवश्यकता न्ह्यःने वःगु दु। थ्व ज्याय् माल धाःसा मनपाय् हस्तक्षेप नं याये मालीगु अवस्था वयेफु। आः स्थानीय जनता हे जागरुक जुयाः दना मवयेकं येँदेय्या फोहोरं दीर्घ समाधान लुइकीगु सम्भावना खने मदु ।",http://www.nepalmandal.com/content/8604.html
राजनीतिं प्रभावित शेयर बजाः ,"Posted on Thu Jun 3, 2010  5:32 pm NST","ताः ई न्ह्यवंनिसें कुहां वनाच्वंगु नेपाःया शेयर बजाः उकुन्हु सोमवाः छक्वः ह्वात्त हे थहां वन। कारोवार अप्रत्याशित ढंगं थहां वंगुलिं नेप्सेय् हस्तक्षेप यानाः छझाः कारोवार हे बन्द यायेमाःगु तकं अवस्था वल। शेयर बजारय् वःगु थ्व हिउपालं लगानीकर्ता व शेयरधनीतय्त उत्साहित याना बिल। शेयर बजाःया विश्लेषकतय्सं थुकियात कयाः धया हल कि देशय् स्वंगू तःधंगु दलतय् दथुइ सहमति जुयाः राजनीतिक स्थिरता वइगु जुइवं उकिया हे लिच्वः कथं शेयर बजाः थहां वंगु खः । तर दुःखया खँ, शेयर बजाःया थ्व उत्साह छन्हु तक हे टिके जुइ मफुत। स्वंगु दल दथुइ जूगु सहमतियात कयाः हानं विवाद ब्वलन व प्रधानमन्त्रीया राजीनामा अनिश्चित जुल धइगु खबर वयेसातकि थहां वनेधुंकूगु शेयर बजाः हानं न्हासं चू वन। राजनीतिक अन्यौलता पुनः शुरु जुल धइगु खबरया नापनापं हे शेयर बजाः नं हानं चातु वाः वंगु दु । शेयर बजाः वास्तवय् नेपाःया राजनीतिक थहां कुहांयात खने दयेक  क्यनीगु आर्थिक सुचक खः। थ्व बाहेक राजनीतिया कारणं यानाः लिच्वः लानाच्वंगु आर्थिक ख्यः देशय् अनेक दु। राजनीतिक पार्टीतय्सं थ्व खँयात नं आः गम्भीर रुपं बिचाः यायेमाःगु दु । राजनीतिक अन्यौलया लिच्वः आः देय्या अर्थ ख्यलय् फये मफयेक हे लानाच्वंगु दु। कन्हय् राजनीतिक सहमति जुयाः चांचां खँ मिले जूसां नं अर्थतन्त्रय् लाःगु लिच्वः धाःसा चांचां मिले याये फइ मखु। उकिं राजनीतिक पार्टीतय्सं छुं नं पलाः ल्ह्वनेबलय् थ्व खँयात नं मनन यानाः जक पलाः न्ह्यःने तयेमाः थें च्वं ।",http://www.nepalmandal.com/content/8442.html
ओएचसीएचआरयात सरकारया पंगः ,"Posted on Wed Jun 9, 2010  10:17 pm NST","राष्ट्र संघीय मानव अधिकार आयोग ओएचसीएचआर या क्षेत्रीय ज्याकूत बन्द यायेगु निर्णय सहित सरकारं उगु निकायया म्याद नं मेगु दछि जक थपे याना बिउगु दु। थ्व स्वयां न्ह्यः संयुक्त राष्ट्र संघीय मिशन नेपाल अनमिनया म्याद सरकारं प्यला जक थपे यानाः उगु निकाययात नं बिदाबाजी बीगु तयारी शुरु याःगु खः। राष्ट्र संघीय ज्याकूतय्त सरकारं छाय् थज्याःगु व्यवहार याना हल, थ्व थुइके थाकुगु विषय जुयाच्वंगु दु। अथे खःसां पिनें खने दुगु खँ छु ले धायेबलय् नेपाः वयाच्वंगु राष्ट्र संघीय ज्याकूतय्त नेपाः सरकारं थज्याःगु व्यवहार याःगुया लिउने भारतया ल्हाः दु। मखु धइगु खःसा देय्या शान्ति प्रक्रिया थासय् मलानाच्वंगु इलय्, अझ नं युद्ध जुइतिनि ला धइगु ग्याःचिकु ब्वलनाच्वंगु इलय्, माओवादी बाहेक मेमेगु नं सशस्त्र पुचःया उदय जुयाच्वंगु इलय् मानव अधिकारया निगरानी याइगु छगू अन्तर्राष्ट्रिय निकाययात नेपालं पितिना छ्वयेमाःगुया कारण छु दु? धायेत ला आः नेपालय् थःगु हे राष्ट्रिय मानव अधिकार आयोग दयेधुंकूगु कारणं राष्ट्र संघया मानव अधिकार आयोग माःगु मंत नं धायेगु याः। तर नेपाःया राष्ट्रिय आयोग धइगु स्वयम् सरकारं तक हे टेरे मयाइगु आयोग खः। थ्व आयोगं कारवाहीया सिफारिस याःपिं अपराधीत थौं नं याउँक चाःहिला च्वंगु सकस्यां खं। थज्याःगु अवस्थाय् मानव अधिकारया सवालय् राज्ययात अन्तर्राष्ट्रिय दवाव बीकेगु लागिं नं राष्ट्र संघीय निकायया आवश्यकता जुइगु खः। तर अन्तर्राष्ट्रिय निकाययात अज्याःगु ज्या मयाकेत राज्य हे लगे जुयाच्वंगुया लिउने छु कारण दु, थ्व धाःसा जनतां थुइके मफुगु विषय जुयाच्वंगु दु  ।",http://www.nepalmandal.com/content/8541.html
खुँलँपुं बजेट हयेगु प्रमया तयारी ,"Posted on Mon Jun 21, 2010  8:25 pm NST",न्हूगु बजेट हयेत जुयाच्वंगु अलमल चीकेगु लागिं प्रधानमन्त्री माधव नेपाल थ्व इलय् अवैध लुखादुवाःत माः जुयाच्वंगु संकेत वःगु दु। यदि असार ५ गते तक नं संसदया अधिवेशन सःते मफुत धाःसा न्हूगु बजेट हये फइ मखु धकाः सभामुख सुभाष नेम्बाङं तप्यंक हे धाःसां नं सरकारं धाःसा उकियात वेवास्ता यासें मेगु हे लँपुं बजेट हयेगु कुतः यानाच्वंगु खनेदु। उकिया लागिं प्रधानमन्त्री माधव नेपालं कानूनविद्तलिसे सहलह ब्याकादीगु दु। सम्भवतः अध्यादेशपाखें बजेट हयेगु वय्कःया बिचाः जुइमाः। उकिं वय्कलं अध्यादेशं बजेट हल धाःसा उकिं कानूनतः गज्याःगु समस्याया सामना याये माली धकाः बिचाः ब्याकेत कानूनविद्तलिसे सल्लाह यानादीगु खः। सम्भवतः वय्कःयात कानूनविद्तय्सं उकथं बजेट हःसां जिउ धकाः सुझाव बिल नं जुइमाः। तर खुँलँपुं बजेट हयेगु ज्या कानूनतः पाय्छि खःसां राजनैतिक व नैतिक निगुलिं दृष्टिकोणं पाय्छि धाःसा मखु। संसदय् थःगु बहुमत दयेक दयेक नं बजेट तक नं अन पेश याये मफइगु खःसा थ्व सरकारया तःधंगु कमजोरी खः। अध्यादेशं बजेट हयेगुया अर्थ तप्यंक हे विपक्षीं सदनय् याइगु विरोधयात छले यायेगु खः। यदि विपक्षीयात थज्याःगु खुँलँपुं छले यायेगु खःसा सदन छु याये माल? संसदीय व्यवस्थाया थ्व ति तःधंगु बेइज्जत मेगु छु जुइ? प्रधानमन्त्रीं बजेट हयेगु लागिं थज्याःगु लँपु मालेगु ज्या बन्द यानादीसां जिउ। वय्कलं विपक्षीया चित्त बुझे यानाः वैध लँपुं हे बजेट हयेगु स्वयेमाः। यदि बजेट हये मफइगु खःसा सत्ता त्वःता वनेमाः। थ्वहे जक विकल्प वय्कःयाके दु ।,http://www.nepalmandal.com/content/8686.html
कांग्रेसं नं मिखा तल न्हूगु सरकारय् ,"Posted on Sun Jun 20, 2010  7:18 pm NST",सरकार गठन यायेगु ज्याय् पिहां वःगु अलमलया झ्वलय् आः नेपाली कांग्रेसया नेतृत्वय् सरकार दयेके मालीगु स्थिति खने दया वःगु दु। खतुं थ्व इलय् नेपाली कांग्रेस सरकार चले यायेगु पक्षय् मदु। अथे खःसां छखे देय्या राजनीतिक अवस्था व मेखे उगु पार्टीया छुं वरिष्ठ नेतातय्के ब्वलंगु सत्ताय् वनेगु लोभं कांग्रेसं हानं छक्वः सरकारया नेतृत्व याये मालीगु स्थिति वःगु खः। यदि कांग्रेसं थःपिं हे सरकारय् वनेगु धकाः निर्णय यात धाःसा माओवादीं विरोध हे मयाःसां नं वर्तमान सरकार क्वःदलीगु निश्चित दु। वयां लिपा कांग्रेस व एमाले गठबन्धनया मेगु सरकार वइगु जुइ । वास्तवय् थौंकन्हय् एमालेयात सरकारय् व माओवादीयात विपक्षीइ तयाः कांग्रेसं तःधंगु लबः कयाच्वंगु दु। एमाले व माओवादी निगुलिं वामपन्थी पार्टी खःसां उमित छथाय् मतयेगु लागिं कांग्रेसं थ्व छगू बांलाःगु रणनीति ज्वनातःगु खः। एमाले व माओवादी निगू वाम शक्तियात अलग अलग यानातये फत्तले कांग्रेसयात तःधंगु फाइदा दइ। वास्तवय् थौंकन्हय् कांग्रेसं वहे फाइदा कयाच्वंगु खः। छुं जुयाः कांग्रेस थःहे सरकारय् वन धाःसा सरकारय् मदुपिं एमाले व माओवादी निगुलिं पार्टी हानं छथाय् च्वं वनीगु सम्भावना अप्वयेफु। हानं कांग्रेसया इतिहास स्वयेगु खःसां नं थ्व पार्टी गबलय् गबलय् सत्ताय् वनी अबलय् अबलय् अन दुनेया आन्तरिक कचवं तच्वःगु खनेदु। आः नं कांग्रेस सत्ताय् वन धाःसा गिरिजाप्रसाद मदयेधुंकाः नं पिहां मवसे ल्यनाच्वंगु गुगु द्वन्द्व खः व फुक्क पिहां वइगु खतरा दु। कांग्रेसया छुं नेतातय्सं अझ नं थःपिं सरकारय् वने मजिउनि धकाः बिचाः बियाच्वंगुया मू कारण थ्वहे खः ।,http://www.nepalmandal.com/content/8664.html
हानं चुनावय् बूम्ह हे न्हूम्ह प्रधानमन्त्री? ,"Posted on Tue Jun 8, 2010  5:16 pm NST","प्रधानमन्त्री माधव नेपालं राजीनामा बिल धाःसा वयां लिपा एमालेया हे खड्ग ओलीयात न्हूम्ह प्रधानमन्त्री दयेकेगु तयारी जुयाच्वंगु बारे चर्चा दु। ओलीयात प्रधानमन्त्री दयेकेगु लागिं एमालेपाखें मनोनित यानाः संविधानसभाय् छ्वया तःम्ह न्ह्याम्हसां छम्ह सभासद्यात राजीनामा याकाः ओलीयात नं संविधानसभाया दुजः दयेकेगु खेल शुरु जुयाच्वंगु बारे नं चर्चा जूगु दु । प्रधानमन्त्री माधव नेपालं राजीनामा बीगु चर्चा जुयाच्वंगु कारणं न्हूम्ह प्रधानमन्त्री मालीगु स्वाभाविक खः। तर न्हूम्ह प्रधानमन्त्रीया रुपय् खड्ग ओलीयात न्ह्यःने हल धाःसा व देशया लागिं हानं मेगु दुर्भाग्य जुइगु पक्का खः। संविधानसभाया चुनावय् जनतां बुकूम्ह मनूयात प्रधानमन्त्री दयेकल धकाः आलोचना जुयाच्वंगु इलय् वयागु विकल्पय् हानं मेम्ह चुनाव बूम्ह मनूयात न्ह्यःने तयेबलय् थ्व लोकतन्त्रयात बदनाम याःगु जक मखु, लोकतन्त्रयात बलात्कार हे याःगु सरह जुइ। चुनावय् जनतां तिरस्कार याःपिं मनूतय्त हे संसदीय बहुमतया नामय् जनताया उपर शासन याकेत छ्वया हयेगु ति अपमानपूर्ण ज्या मेगु छुं हे दइ मखु। लोकतन्त्रयात बजारय् तयाः खुलेआम बलात्कार याइपिं थज्याःपिं नेतातपाखें थ्व लोकतन्त्र सुरक्षित जुइ धकाः आशा यायेगु बेकार हे जुइ धाःसां जिउ। थुलि लज्या मचाःपिं नकचरातय्त जनतां थः नेता धकाः भाःपीमाःगु नं झीगु लागिं लज्याया विषय खः। उकिं चुनावय् बूपिं सुं नं मनूयात व्यवस्थाया नामय्, बहुमतया नामय् वा नियमया नामय् प्रधानमन्त्री थेंज्याःगु स्थानय् हानं थ्यंकेगु कुतःयात गुगुं हालतय् नं पनेमाःगु दु ।",http://www.nepalmandal.com/content/8516.html
राष्ट्र संघीय निकायतय्त प्रहार ,"Posted on Mon May 17, 2010  4:40 pm NST","सरकारं बल्लबल्ल अनमिनया म्याद प्यला थपे यायेगु सहमति क्यंगु दु। सामान्यतया थज्याःगु म्याद खुला वा दछि थपे यायेगु चलन दइगु खः। तर सरकारं प्यला जक थपे यानाः अनमिन नेपालय् दुगु थःपिंत मयः धइगु संकेत क्यंगु दु। अनमिन नेपालय् दुबलय् हे सेना समायोजनया ज्या क्वचायेकेगु ग्वसाः खः। तर आः थपे याःगु प्यलाया दुने सेना समायोजनया ज्या क्वचाइगु खने मदु। सरकारं आः म्याद थपे याःगु स्वयेबलय् लिपा लिपा हानं म्याद थपे याइगु सम्भावना नं मदु । अथे हे राष्ट्र संघीय मानवाधिकार आयोगया ज्याकू नं नेपाःया थीथी थासय् मतयेकेगु पहल सरकारं न्ह्याकूगु दु। न्यागू विकास क्षेत्रय् तयातःगु थुकिया ज्याकू बन्द याकाः येँ छथाय् जक तयेकेगु लागिं कांग्रेसं सकारयात इनाप यायेधुंकूगु दु। नेपाः सरकारं राष्ट्रया निकायतलिसे छाय् थज्याःगु व्यवहार यानाच्वंगु खः, थ्व छगू थुइके थाकुगु विषय जुया वःगु दु। थ्व गनं सरकारं  थःगु विरोधय् गतिविधि याइपिंत दमन शुरु यायेत्यंगुया संकेत जकं मखु ला? थःपिंसं याइगु दमनयात अन्तर्राष्ट्रिय निकायं आलोचना याइ धकाः उकियात पनेगु लागिं जकं थज्याःगु पलाः ल्ह्वनेत्यंगु मखु ला? मखुसा तानाशाह जुजु ज्ञानेन्द्रं तकं अनुमति बियातःगु राष्ट्र संघीय मानवाधिकार आयोगयात वर्तमान लोकतान्त्रिक सरकारं बन्द याकेत स्वयेगुया अर्थ छु खः? नेपाःपाखें ल्ह्वनीगु थ्व पलाखं विश्वन्यंकं हे मानव अधिकारया सवालय् नेपाःया नां धुमिल जुइगु खतरा दु। सरकारं थ्व ज्या नेपाली, भारत वा न्ह्यागु हे निकायया सल्लाह कथं याःगु जूसां थ्व बांलाःगु ज्या धाःसा मखु, अथे याये दइ मखु ।",http://www.nepalmandal.com/content/8160.html
संविधानसभा: विघटन लाकि थप? ,"Posted on Fri May 21, 2010  8:31 pm NST","मेगु छवाः लिपा क्वचायेत्यंगु संविधानसभाया म्याद थपे यायेगु लाकि मयायेगु धइगु खँयात कयाः विवाद जुयाच्वंगु दु। थुकी खास यानाः प्रमुख प्रतिपक्षी व संविधानसभाय दकलय् तःधंगु पार्टी एनेकपा (माओवादी) या निर्णय मवःगु कारणं थथे हे जुइ धाये मफुगु अवस्था जुयाच्वन। वास्तवय् थ्व इलय् माओवादीया लागिं धाथें हे सकसपूर्ण ई जुयाच्वंगु दु। यदि प्रधानमन्त्री माधव नेपालं राजीनामा मबिल धाःसा संविधानसभाया म्याद थपे याके मखु धइगु माओवादीया अडान खः। म्याद थपे यानाः सरकारया आयु जक बढे यायेगु ज्या थःपिंसं याये मखु धइगु माओवादीया सोच खः। तर स्थिति गज्याःगु दु धायेबलय् संविधानसभाया म्याद थपे मजूसां नं सरकार धाःसा थ्वहे कायम जुइगु अवस्था दु। छाय्धाःसां देश सरकारविहिन धइगु गबलें नं जुइ मखु। उकिं संविधानसभाया म्याद थपे जु वा जुइ मते, प्रधानमन्त्रीं थः यसें राजीनामा मबिउतले थ्व सरकार क्वःदलीगु छुं हे गुन्जायस मदु। थज्याःगु अवस्थाय् माओवादीया न्ह्यःने आः संविधानसभाया म्याद थपे मयायेगु सिबें म्याद थपे यानाः न्ह्याः वनेगु हे जक छगू बांलाःगु विकल्प दु। संविधानसभा दत्तले अन थीथी कथंया कासा म्हितेगु अवसर नं दयाच्वनी। संविधानसभा मंत धाःसा देशय् गज्याःगु अवस्था ब्वलनी व अन थःपिंसं छु भूमिका म्हितेगु धइगु तक नं अनिश्चित जुया बी। लिसें संविधानसभा मंत कि संविधान वइ धइगु नं ग्यारेन्टी दइ मखु। उकिं माओवादीं आः संविधानसभा कायम यानाः मेगु रणनीति दयेकूसा वहे पाय्छि जुइ। थःपिंसं बिचाः याना थें स्थिति अनुकुल मजुयाच्वंगु यथार्थयात उमिसं मनन यायेमाः ।",http://www.nepalmandal.com/content/8232.html
शरणार्थी दिवस व नेपाःया शरणार्थीत ,"Posted on Tue Jun 22, 2010  5:26 pm NST","शरणार्थी दिवस नेपालय् नं थीथी ज्याझ्वः यासें नकतिनि हन। नेपाः खास यानाः छगू लाखया ल्याखय् दुपिं भूटानी शरणार्थीया कारणं संकटय् लानाच्वंगु देय् खः। भूटानी शरणार्थीयात लहीमाःगु बोझ ला नेपाःयात मदु अथे खःसां झापाया आपालं लागाय् शिविर दयेकाः शरणार्थीत तया तयेबलय् उकिं ब्वलनीगु  वातावरणीय समस्या, सामाजिक विकृतिया समस्या आदिपाखें धाःसा नेपाः पीडित जुयाच्वंगु हे दु। थ्व सिबें नं तःधंगु समस्या धइगु थ्व मुद्दायात नेपालं कुटनीतिक ढंगं ल्ह्वने मसःगुलिसे सम्बन्धित जू। शरणार्थी समस्याया कुटनीतिक समाधान यायेगु शैली मसःगु कारणं नेपालय् गुगु देय्या शरणार्थीत वयाच्वंगु खः उपिंलिसे झीगु स्वापू बांलाये मफु । भूटानी शरणार्थी सिबें न्हापां तिब्बती शरणार्थीत वयेगु शुरु जूगु खः। तिब्बती शरणार्थीतय्सं इलय् ब्यलय् नेपाःया भूमि दुने च्वनाः तिब्बत स्वतन्त्रताया माग यासें चीन विरोधी गतिविधि याना बीगु कारणं चीन व नेपाःया स्वापू तकं तःक्वःमछि ख्वाउँसे ख्वाउँसे च्वनावंगु खः। नेपाःयात चीन विरोधी गतिविधि यायेगु थाय् दयेके बी मखु धकाः बचं हे बियातःगु दुसां तिब्बती शरणार्थीतय्सं याइगु गतिविधियात नेपालं पने फुगु मखु। उखे भारतया आसाम व मेघालयय् नं नेपाली मूलया मनूतय्त पितिनेगु शुरु जुल कि उपिं नं अन्तिम शरणया निंतिं नेपाः हे दुहां वइगु जुयाच्वंगु दु। थुकी नं कुटनीतिक पहल यायेत नेपाः असफल जूगु दु। थीथी कारणं विदशी शरणार्थीत देशय् दुहां वइगु छगू समस्या ला ख हे खः तर उकियात हल याये मफइगु झन व स्वयां नं तःधंगु समस्या खः ।",http://www.nepalmandal.com/content/8707.html
निगू पक्षीय वार्ताय् सहजकर्तातय् भूमिका ,"Posted on Wed May 19, 2010  5:47 pm NST","स्वंगू तःधंगु दल दथुइ जुयाच्वंगु वार्ता ताःमलायेवं आः पुलांपिं सहजकर्तातय्सं पहल यायेगु खः लाकि धइगु कुतः शुरु जूगु दु। थःथःपिनिगु पूर्वाग्रह व पूर्व अडानं यानाः स्वंगू तःधंगु दलतय्गु वार्ता ताःलानाच्वंगु मदु। थुकिं यानाः न्हूगु संविधान च्वयेगु ज्या अवरुद्ध जुइगु जक मखु कि अर्बौं दां खर्च यानाः जूगु चुनावं खडा याःगु संविधानसभा तकं भंग जुइगु अवस्था वयाच्वंगु दु। थज्याःगु संगीन अवस्थाय् देय्या प्यम्ह वरिष्ठ नागरिकं यदि पार्टी-पार्टी दथुइ जक जुयाच्वंगु संवाद ताःमलानाच्वंगु खःसा थःपिंसं सहजकर्ताया भूमिका म्हिता बी धकाः पार्टीतय्त प्रस्ताव तःगु दु। दलतय्सं यानाच्वंगु संवाद ताःमलाःगु, चिचीधंगु खँय् नं सहमति जुइ मफइगु व थौं धाःगु खँ कन्हय् मधया धाइगु वा धाःगु खँयात नं मेमेकथं थुइकेगु ज्या यानाच्वंगु कारणं यदि दथुइ सहज याइपिं मनूत दत धाःसा अःपुइ ला धइगु बिचालं वय्कःपिंसं थ्व प्रस्ताव तःगु खः। खतुं पार्टीतय् दथुइ जूगु वार्ताय् धाथें खँ छु जूगु खः धकाः स्वय्म वार्ताकारत बाहेक मेपिं सुनां नं मसिउ। वास्तवय् उमि दथुइ छु खँय् सहमति मजुयाच्वंगु धकाः नं सुनां नं मसिउ। यदि आः सहजकर्तात न्ह्यःने च्वना बिल धाःसा धाथें छु खँय् मुल खँ थानाच्वंगु दु धइगु जानकारी दइ। अले उकियात गय् यानाः निकास बी माली धकाः उपाय नं लुइकेगु जुइ। गुलिखे खँ थवंथवय् अविश्वास जुयाः, मथुयाः, पूर्वाग्रही जुयाः नं मज्यनाच्वंगु जुइफु। अज्याःगु समस्यायात सहजकर्तातय्सं समाधान याना बी। सहजकर्ता उमि दथुइ जूगु वार्ताया साक्षी नं जुइ। उकिं सहजकर्ता तयाः वार्ता न्ह्याकूसा उकिं समाधान यायेत नं अःपुइगु हे जुइ धकाः आशा कायेथाय् दु ।",http://www.nepalmandal.com/content/8190.html
न्हापां जनताया सम्पत्ति लित कायेमाः ,"Posted on Thu May 20, 2010  5:21 pm NST","नेपालय् थीथी व्यक्ति व संस्थां चले यानाच्वंगु चेन बिजनेसयात निरुत्साहित यायेगु झ्वलय् थौंकन्हय् युनिटी लाइफ इन्टरनेशन नांगु संस्था चर्चाय् वयाच्वंगु दु। सरकारया गुगुं नं सम्बन्धित निकायलिसे स्वापू मतसे सर्वसाधारणयाके ध्यबा उठे यानाः व्यवसाय यानाच्वंगु धइगु द्वपं बिसें प्रशासनं उकिया पदाधिकारीतय्त ज्वंग दुसा उकिया गुलिखे ज्याकुथी तालं ग्वयेगु ज्या तकं जूगु दु। थ्व संस्थां थन ज्या यानाच्वंगु तःदँमछि दयेधुंकूगु दुसा आः वयाः आकाझाकां हे थुकियात धरासायी यायेत्यंगुया लिउने छु गुज्वःगु स्वार्थ सुलाच्वंगु दु, व रहस्यया विषय जूगु दु । आः तकया दुने देय्या गांगामय् समेत वनाः लखौं मनूतय्पाखें थ्व संस्था अर्बौं तका दां म्हयेधुंकूगु दु। लिसें थ्वं जनतायात गुगु स्वास्थ्य सेवा, जीवन बीमा व बैंकिंग सेवाया लोभ क्यनातःगु खः, व नं चायेका तयेधुंकूगु दु। तर थ्व इलय् तक सरकार छु स्वयाच्वन? थौं थ्व संस्थापाखें ठगे जूपिं मनूतपाखें वःगु उजुरी व पत्रपत्रिकां याःगु भण्डाफोरया लिधंसाय् सरकारं उमित कारवाही यायेत स्वयाच्वंगु दु। तर उमित कारवाही यानाः ठगे जूपिं जनताया सम्पत्ति लित वइ ला? उगु संस्थाया बैंक खाता सिज याःसां अन ध्यबा मदुगु खँ पिहां वयाच्वन? सर्वसाधारण जनताया ध्यबा पुलेत गनं वइ दां? थुकिया दायित्व सरकारं पूरा याइगु खः लाकि मखु? यदि सरकार जनताप्रति उत्तरदायी नं खःसा दकलय् न्हापां ठगे जूपिं जनताया ध्यबा लित बीगु प्रक्रिया निं न्ह्याकेमाःगु दु। अथें कारवाही धकाः उमिगु निगू प्यंगू करोड सम्पत्ति जफत यायेवं तुं जनताय सम्पत्ति लित वइ मखु। थुकी सचेत जुइमाः ।",http://www.nepalmandal.com/content/8213.html
मेघालयं नेपाली मूलयापिंत पितिने मते ,"Posted on Sun May 23, 2010  5:05 pm NST",नेपालय् संविधानसभा दयेकेगु ज्याय् अन्यौल पिहां वयाच्वंगु इलय् लाक्क भारतया मेघालयय् हानं छक्वः नेपाली मूलया निवासीतय्त अनं पितिना हयेगु ज्या जूगु दु। मेघालयया स्थानीय खासी आदिवासीतय्सं अन वयाः च्वनाच्वंपिं नेपाली मूलया मनूतय्त थःगु लागाय् च्वने मते धकाः पितिनेगु शुरु याःगु खः। थुकिं यानाः आतंकित द्वःलंद्वः नेपाली मूलया नागरिकत थःपिनि निवास त्वःताः जंगलय् बाय् च्वनाच्वंगु दु। उकी मध्ये गुलिखे आः नेपालय् हे बिसिउँ वयेगु तयारी नं जुयाच्वंगु दु । मेघालयय् च्वनीपिं नेपाली मूलया नागरिकतय्त पितिना हःगु थ्व न्हापांखुसी मखु। थ्व स्वयां न्ह्यः न्हापा पंचायतकालय् नं पितिना हःगु खः। पितिना हःपिं मनूत नेपाली मूलयापिं जूगु कारणं उमिसं थज्याःगु संकटया इलय् नेपाः लुमंकीगु स्वाभाविक खः। तर थ्व इलय् उमित नेपालं नं छुं याये फइगु अवस्था मदु। नेपालं थुलि हे जक चिउताः क्यनेफु कि आः अनया हे नागरिक जुइधुंकूपिं नेपाली मूलया मनूतय्त पितिने मते। मेघालयया स्थानीय खासी जातिया अधिकारयात झीसं नं स्वीकार यायेमाः। अन च्वनाच्वंपिं नेपाःमितय्सं नं उकियात स्वीकार यायेमाः यदि थवंथवय्या अस्तित्वयात हे अस्वीकार यायेगु खःसा उकिं समाधान पिहां वइ मखु। नेपालय् भारत विरोधी राष्ट्रवाद तच्वयाच्वंगु इलय् मेघालयय् थज्याःगु गतिविधि याकूगु नं जुइफु। उकी नं ध्यान बीमाः। तर यथार्थय् ला छु धायेबलय् नेपाली मूल जक मखु भारतया हे फरक मूलयापिं जूसां नं सुयातं पितिने मजिउ। मेघालय थेंज्याःगु जातीय अतिवादपाखें नेपाःयात नं बचे यायेमाःगु दु। थुकिया लागिं सकलें पक्ष सहमत जुइमाः ।,http://www.nepalmandal.com/content/8259.html
याकनं संविधान वयेकेत नं हाकुगु न्हि ,"Posted on Tue May 25, 2010  4:52 pm NST","येँ महानगरपालिकाय् नेवाः भाय्यात नं बिउगु छ्यलाबुला भाय्या मान्यतायात सर्वोच्च अदालतं खारेज याना बिउगु न्हियात नेवाः लगायत देय्या सकलें आदिवासी जनजातितय्सं हाकुगु न्हिया रुपय् लुमंकेगु याना वयाच्वंगु दु। उगु हाकुगु न्हि थुगुसी नं जेष्ठ १८ गते न्ह्यःने वयाच्वंगु दुसा उगु न्हियात लुमंके कथं नेवाः स्वायत्त राज्य मंकाः संघर्ष समितिं थीथी ज्याझ्वः याइगु जूगु दु। उकिया ज्याझ्वः सार्वजनिक नं जुइधुंकल । थौं नेपाः न्हूगु संविधान ज्वनाः न्हूगु हे युगय् प्रवेश जुइगु तयारीइ दुसां उगु ज्याया न्ह्यःने आपालं पंगःत वयाच्वंगुलिं न्हूगु नेपाः निर्माणया प्रक्रिया दथुइ तुं थानाच्वंगु अवस्था दु। छुं जुयाः थ्व पंगःयात चीकाः न्ह्याः वने मफुत व न्हूगु संविधान निर्माण मजुल अथवा पंगःत कायम हे यानाः न्हूगु संविधान दयेकल धाःसा झीगु ल्हातय् संविधान ला वइ तर उकी हाकुगु न्हि धाःसा कायम हे जुयाच्वंगु दइ। झीत आः हाकुगु न्हि मदुगु संविधान मालाच्वंगु दु। वास्तवय् सकलें आन्दोलनकारी दलत जानाः दयेकूगु अन्तरिम संविधान तकं भाषाया दृष्टिकोणं गुलि हाकु धइगु खँ उपराष्ट्रपतिया शपथ ग्रहण प्रकरणं बांलाक हे क्यना बिल। संविधानं क्यना बिउगु जक मखु, उकियात पूर्ण रुपं समर्थन याइपिनिगु भिडं नेपाःया आदिवासी जनजातिया हाकुगु न्हि हुया वनेत अझ नं ई काइतिनि धइगु खँ नं प्रस्ट हे याना बिल। न्हूगु नेपाः अज्याःगु हाकुगु न्हि रहित जुइमाः धकाः दवाव बीगु लागिं नं झी नेवाः लगायत सकलें जनजातितय्सं थौं नं हाकुगु न्हि हने मालाच्वंगु दनि। थुकियात ताःलाकेगु हे न्हूगु संविधान बांलाक वयेके बीत लँपु चायेकेगु खः ।",http://www.nepalmandal.com/content/8302.html
हाकनं सक्रिय जुया वःम्ह पुलांम्ह जुजु ,"Posted on Wed May 26, 2010  7:51 pm NST","देशय् राजनीतिक लकस गन्जागोल जुयाच्वंगु इलय् उकिया लबः कयाः जनतायात प्रभाव लाकेगु मनसाय ज्वनाः पुलांम्ह जुजु ज्ञानेन्द्र शाह हानं छक्वः 'देश दौडाहा' लय् ब्वाँय् जूगु दु। जेठया कडा निभाःयात वास्ता मयासे वय्कलं नेपालगंजया पदयात्रा सम्पन्न यानादीगु दुसा उगु इलय् अन थीथी राजनीतिक मनूतय्त नापलानाः देशया अवस्थायात कयाः सहलह नं यानादीगु दु। छम्ह सामान्य नागरिकया हैसियतं देशया अवस्था प्रति चिउताः तयेगु पूर्ण अधिकार वय्कःयाके दु तर उकियात देशय् हानं राजतन्त्र लित हयेगु अवसरय् हिलेगु हक धाःसा वय्कःयात देय्या कानून, संविधान व राजनीतिक लकसं नं बियातःगु मदु। उकिं वय्कलं 'राजा आउ, देश बचाउ' धइगु नारा थ्वयेकाः गुगु देश भ्रमण यानाच्वन, व पूर्ण रुपं असंवैधानिक खः। वय्कःया थज्याःगु ज्याय् राज्यं तुरुन्त हस्तक्षेप यानाः पनेगु कुतः यायेमाःगु खः तर नेपाःया राज्ययन्त्रया विडम्बना थ्व जुयाच्वन कि छम्ह गैर संवैधानिक ज्या याः वयाच्वंम्ह मनूयात ज्वनेगु पलेसा प्रशस्त सुरक्षा बियाः 'राजकीय सम्मान' प्रदान यायेगु ज्या जकं यानाच्वन । वास्तवय् पुलांम्ह जुजु ज्ञानेन्द्रया थथे मनोबल थहां वःगु स्वय्म थःगु हे कारणं मखु। राजतन्त्र मदयेधुंकाः सत्ताय् वःपिं राजनीतिक पार्टीतय् ज्या, पहः व आचरण खनाः वय्कःया मनोबल थहां वःगु जुइमाः। नेतातय् पहःया कारणं हानं जुजुप्रति हे आस्था तइपिं मनूत थ्व इलय् छुं भचा पक्का हे अप्वःगु दयेमाः। उकिं पुलांम्ह जुजुयात लोकप्रिय जुइगुपाखें पनेगु खःसा नेतातय्सं थःपिंत सुधार यायेमाल। व्यक्ति व पार्टी स्वयां देशयात च्वय् तयाः बिचाः यायेमाल ।",http://www.nepalmandal.com/content/8325.html
दुने व पिने निथासं उथलपुथल एमाले ,"Posted on Tue May 4, 2010  7:15 pm NST",पिने माओवादीं आमहडताल मार्फत कडा दवाव बियाच्वंगु इलय् दुने हानं थःपिनि हे आन्तरिक कचवनं यानाः देय्या सत्तारुढ पार्टी नेकपा (एमाले) थ्व इलय् तःधंगु संकटय् लानाच्वंगु दु। एमालेया हे नेता प्रधानमन्त्री जुयाच्वंगु इलय् माओवादीं थज्याःगु कठोर आन्दोलन यानाः जनतायात कष्ट बियाच्वंगु दु। तर जनतायात न्ह्याक्व हे कष्ट जूसां एमालेया प्रधानमन्त्री राजीनामा बीत धाःसा पटक्क  हे तयार जुयाच्वंगु मदु। थुकिं यानाः माओवादीपाखें आजित हे जुइधुंकूपिं जनता नं आः एमालेया आलोचक जुयाः पिहां वयाच्वंगु दु। छाय्धाःसां संविधानसभाया चुनावं माओवादीयात बहुमत बिउगु व अन्तरिम संविधानय् नं बहुमतीय मखु कि सहमतीय सरकार दयेकाः न्ह्याः वनेमाः धकाः च्वयातःगु कारणं अज्याःगु सरकार दयेकेमाः धकाः माओवादीं बियाच्वंगु तर्कया लिउने छुं हे दम मदु धायेमछिं। थज्याःगु अवस्थाय् एमालेया थःहे छुं वरिष्ठ नेतातय्सं आः प्रधानमन्त्री राजीनामा बियाः निकासया लुखा चायेका बी माल धकाः पार्टी अध्यक्षयात ज्ञापनपत्र बिउगु कारणं एमाले बाह्य राजनीतिइ जक मखु आन्तरिक राजनीतिइ नं उथलपुथल अवस्थाय् लाः वंगु दु। थ्व एमालेया लागिं अतिकं खतरनाक अवस्था खः। थुकिं पार्टीयात हानं छक्वः विभाजनपाखे यंकीगु उतिकं प्रवल सम्भावना दु। थ्व इलय् एमाले विभाजन जुइगु धइगु पार्टी जक मखु मुलुकया लागिं नं घातक ज्या जुइ। म्हिगः तक एमाले व माओवादी दथुइ समन्वयकारी भूमिका म्हिता वयाच्वंगु एमाले थौं थःहे विवादया चाकलय् लाः वःगु नेपाली राजनीतिया लागिं हे दुर्भाग्यया खँ खः। थुकी नेतातय्सं गम्भीर चिन्तन याये हे माः ।,http://www.nepalmandal.com/content/7950.html
असफल मयाये थौंया ऐतिहासिक न्हियात ,"Posted on Fri May 28, 2010  8:08 pm NST","न्हूगु नेपाःया न्हूगु संविधान जारी यायेगु तिथि धकाः घोषणा याना तःगु २०६७ सालया जेष्ठ १४ गते थौं खः। यदि राजनीतिक पार्टीतय् दथुइ समझदारी कायम जूगु जूसा, पार्टीत सकलें जनतायात बिया वयागु बचं प्रति प्रतिवद्ध जूगु जूसा, पार्टीया नेतात धाथें इमान्दार जूगु जूसा, जनता प्रति उत्तरदायी जूगु जूसा थौंया थ्व घडी नेपाःया इतिहासय् हे दकलय् सुखद ई जुइगु खः। तर नेपाःया वर्तमान जटिल राजनीतिक अवस्थायात नेतृत्व बीगु जिम्मेवारी कयाच्वंपिं सुं हे नेतायाके थुपिं मध्ये छुं हे गुण मदया बिउगु कारणं नेपाली जनताया लागिं थौंया थ्व घडी अझ नं निराशा व  संशयपूर्ण जुयाच्वंगु दनि। थनिं निदँ न्ह्यः तक कायम जुयाच्वंगु राजनीतिक अन्यौल अन्त्य यायेगु लागिं गुगु सहमति दयेकूगु खः, उगु सहमतिं थौंया न्हि तक जक कल्पना यानातःगु दु। वयां लिपाया न्हि राजनीतिक अन्यौल अन्त्य जुयाः देय् छगू निश्चित दिशापाखे न्ह्याइ धकाः कल्पना यानातःगु खः। थौंया न्हि कुन्हु नं यदि संविधान तयार मजुल धाःसा छु यायेगु, अथवा संविधानसभा हे भंग जुइगु तकया अवस्था थ्यन धाःसा छु यायेगु धइगु बारे छुं हे कल्पना यानातःगु मदु। जनतां तसकं हे धैर्य जुयाः पियाच्वंगु न्हि जूगु कारणं राजनीतिक पार्टीतय्सं थःपिनि सम्पूर्ण अहम् त्वःताः जूसां संविधानसभा रक्षा यायेगुपाखे पलाः न्ह्याकेमाःगु अतिकं आवश्यकता दु। संविधान मवःगु जक मखु संविधानसभा हे भंग जुल धाःसा वयां लिपा झीगु न्ह्यःने छपु खिउँगु गल्लि सिबाय् मेगु छुं हे दइ मखु। थौंया न्हियात गुगुं नं कथं असफल मयाकेया लागिं अन्तिम सेकेण्ड तकं नं नेतात लगे जुयादी धकाः झीसं कामना याये ।",http://www.nepalmandal.com/content/8356.html
ठप्प जुयाच्वंगु देय् व प्रधानमन्त्रीया अडान ,"Posted on Mon May 3, 2010  6:34 pm NST","प्रधानमन्त्रीया राजीनामायात मूल शर्तया रुपय् न्ह्यःने तयाः माओवादीं म्हिगःनिसें शुरु याःगु आमहडतालया न्हापांगु न्हि शान्तिपूर्ण जूसां उकी दुनें 'मसां शान्ति' या गन्ध वयाच्वंगु खने दयाच्वंगु दु। माओवादीं सम्पूर्ण देय् हे ठप्प यानाः थःपिनि शक्ति छक्वः हाकनं क्यना बिउगु दुसा यदि थुलि यानाः नं प्रधानमन्त्रीं राजीनामा मबिल धाःसा वयां लिपाया अवस्था थथे हे शान्तिपूर्ण जुइ धकाः धाये मफइगु संकेत नं बिउगु दु। माओवादीपाखें याःगु थुलि तःधंगु प्रदर्शन व अवरोधयात लोकतन्त्रय् विश्वास याइगु गुगुं नं सरकारं नजरअन्दाज याये मफइगु निश्चित खः। तर नेपालय् थःत लोकतान्त्रिक पद्धति कथं वयाम्ह धकाः दावी याइगु सरकारं थज्याःगु प्रदर्शनयात चिउताः मतःगु वास्तवय् लोकतन्त्रया हे उपहास खः। राजधानीइ लखौं मनू सःताः आन्दोलनया तयारी यानाच्वंगु सीक सीकं उमित अझ भड्के यायेगु ल्याखं प्रधानमन्त्रीपाखें शनिवाः जूगु संवोधन वास्तवय् मुलुकयात भिडन्तय् यंकेत सरकारपाखें याःगु कुतः खः। माओवादीपाखें म्हिगः गुकथं मुलुक हे ठप्प जुइक प्रदर्शन याःगु खः, थ्व अवस्था मेगु छुं न्हि न्ह्याः वन धाःसा उकिं सरकार जक मखु सर्वसाधारण मनूतय् जीवनयात नं प्रभावित याना बी। सुं हे सर्वसाधारण पिहां तकं वये मफइगु अवस्थाय् थ्यनाच्वंगु मुलुकया प्रधानमन्त्री जुयाः भाजु माधव नेपालं छु उपलब्धी चूलाकीगु खः, व सुनां मसिउगु विषय जुल। लिउने च्वनाः भारतं बियाच्वंगु ढाडसया भरय् सत्ताय् च्वनाच्वनेगु सिबें देशय् वःगु संकेत प्रति जिम्मेवार जुयाः पलाः न्ह्याकूसा वय्कःया राजनीतिक उचाई अझ थहां वनीगु खइ ।",http://www.nepalmandal.com/content/7931.html
आन्दोलनयात युद्धय् यंकेगु षडयन्त्र ,"Posted on Fri May 7, 2010  4:52 pm NST",माओवादीया नेतृत्वय् न्ह्यानाच्वंगु वर्तमान आन्दोलन शान्तिपूर्ण जुयाच्वंगु हे थुकिया तःधंगु विशेषता खः। तर थज्याःगु आन्दोलनयात आः हिंसापाखे यंकेगु लागिं सत्तारुढ पार्टी एमाले व नेपाली कांग्रेसया भ्रातृ संगठनत लगे जुयाच्वंगु खने दयावःगु दु। ख्वपय् जूगु ल्वापुइ एमाले समर्थित युथ फोर्सं गोली समेत चले याःगु प्रमाण लूगु दु। थःपिंसं गोलीं कयेकाः उकिया दोष माओवादीयात बीगु निकृष्ट ज्या तकं उमिसं याःगु दु। थ्व वास्तवय् शान्तिपूर्ण आन्दोलनयात हिंसात्मक यायेत राज्यपाखें जुयाच्वंगु षडयन्त्रया दसि खः । आन्दोलनया प्रतिकार यायेत थीथी थासय् प्रतिकार समितित गठन जूगु खबर नं वयाच्वंगु दु। थ्व नं वास्तवय् स्वतस्फुर्त रुपं वःगु मखु कि राज्यया मतियारत हे लगे जुयाः प्रायोजित रुपं जुयाच्वंगु ज्याखँ खः धइगु खँ थुकिं पुष्टि जूगु दु। थुकिं आन्दोलनयात हिंसात्मक दयेकाः देय्यात गृहयुद्धपाखे न्ह्याकेगु ज्या जक याइ। यदि अज्याःगु अवस्था वल धाःसा थुकिं देय् व जनता सुयां नं भिं मजुइगु निश्चित दु। आन्दोलनकारीत  ल्वाभः ज्वनाः वयाच्वंगु खःसा उकिया प्रतिकार यायेगु पाय्छि नं जुइगु खः। तर निहत्था सतकय् वयाः शान्तिपूर्ण आन्दोलन यानाच्वंपिं जनताया प्रतिकार यायेगु धइगु राज्यसत्ता घोर तानाशाहीकरण जुयावंगुया दसि जक जुइ। उकिं थज्याःगु ज्यायात तुरुन्त दिकेमाः। यदि गनं स्वतस्फुर्त रुपं थज्याःगु ज्या जूगु खःसा ला उकियात पनेमाःथाय् अःखतं थःपिं हे जानाः ग्वाकेगु ज्या यानाः राज्यसत्तां थःगु लोकतान्त्रिक ख्वालय् हाकः इकेगु ज्या याःगु दु। राजनीतिक पार्टी व वया भ्रातृ पुचःतय्सं थ्व ज्या मयाःसा हे बांलाः ।,http://www.nepalmandal.com/content/8010.html
हडतालं अस्तव्यस्त बजाः व्यवस्थापन ,"Posted on Wed May 5, 2010  6:14 pm NST","माओवादीं न्ह्याकूगु अनिश्चितकालीन आम हडताल देशवासीतय् लागिं कष्टकर जुयाच्वंसां छुं मनूतय् निंतिं धाःसा थ्व छगू हाकुगु ज्या यानाः कमे यायेगु बांलाःगु अवसर नं जुयाच्वंगु दु। पसः, बजाः फुक्कं बन्द जूगु मौकाय् लाकाः अप्वः अप्वः ध्यबा कयाः खाद्यान्न मीगु ज्याय् छपुचः हाकुबन्जाःत सक्रिय जुयाच्वंगु खनेदु । तर दुगु सामग्री थुकथं मीगु ज्या जुयाच्वंसां मेखे बजारय् आः अत्यावश्यक सामग्री हे बुलुहुँ बुलुहुँ म्हो जुजुं वनाच्वंगु दु। पिनें हयेमाःगु खाद्यान्न लगायतया ज्वलं यातायात बन्दं यानाः स्वनिगलय् दुहां मवयेवं बजारय् नये-त्वनेगु ज्वलंया अभाव नं शुरु जुया वःगु दु। यदि थ्व आमहडताल थथे हे छुं न्हि अझ न्ह्याना वन धाःसा खाद्यान्न व मेमेगु अत्यावश्यक ज्वलंया अभाव जुयाः देशय् हाहाकारया अवस्था ब्वलनेफु। खुद्रा पसलं कःघानाच्वंगु थ्व बजाः निन्हु प्यन्हु हे जक चले जुइगु खनेदु । न्हिंन्हिं उत्पादन यानाः न्हिंन्हिं हे मी माःगु कृषिजन्य खाद्यान्नत अथें सितिं वनाच्वंगु दुसा मेखे वहे खाद्यान्न न्यायेगु मदयाः हाहाकारया अवस्था नं जुयाच्वंगु दु। थ्व अवस्था ताःहाकः जुया वन धाःसा जनताया आक्रोश सरकारपाखें फहिलाः आन्दोलनकारीपाखे धस्वायेफु। मनूतय् म्वायेगु आधार तक हे ध्वस्त जुइगु अवस्था वल धाःसा जनता प्रतिकारय् कुहां वइगु अस्वाभाविक मखु। देशय् अज्याःगु अवस्था वयेमा व जनतां आन्दोलनकारीतय्त बहिष्कार यायेमा धकाः सरकारं इच्छा याइगु स्वाभाविक खः। उकिं थुकियात कयाः आन्दोलनकारीतय्सं हे माःगु अनुगमन व निगरानीया ज्या नं न्ह्याकेमाःगु आवश्यकता दु ।",http://www.nepalmandal.com/content/7969.html
आः मागयात नं संवोधन या ,"Posted on Sun May 9, 2010  6:31 pm NST","थःपिंत जनताया निंतिं राजनीति याइपिं धकाः दावी याना वयाच्वंगु पार्टी माओवादीं थःपिंसं न्ह्याका वयाच्वंगु आम हडतालपाखें जनतायात तःधंगु मर्का लात धइगु खँयात महसुस यानाः अन्ततः म्हिगः निसें आमहडताल लित काःगु दु। हडताल लित कायेगु माओवादीया थ्व ज्यायात आम जनतां लसकुस याःगु दु। अथे खःसां  माओवादीपाखें ल्ह्वनाच्वंगु सेना समायोजन, राज्य पुनर्संरचना आदि थेंज्याःगु मुद्दायात समर्थन याइपिं मेपिं तमाम न्यायप्रेमि जनतां धाःसा आमहडताल लित कायेगु थ्व ज्यां आः गनं थ्व मुद्दात नं ध्याकुनय् लाः वनीगु खः लाकि धकाः चिउताः प्वंका हःगु दु। माओवादीं हडताल त्वःतूसां थ्व मुद्दायात धाःसा त्वःते मजिउ व अझ नं त्वःतूगु मदुनि। उकिं आमहडताल लित काःसां हडतालया मू कारण जुयाच्वंगु मुद्दात अझं यथावत हे दनिगुलिं असन्तोष, आक्रोस व विद्रोह धाःसा कायम हे दनि। माओवादीं थःपिनि हडताल लित कायेधुंकाः आः राज्यपक्षं नं माओवादीपाखें ल्ह्वनाच्वंगु मागयात आरामपूर्वक संवोधन याना यंकेगु ज्या न्ह्याकूगु बांलाः। यदि अथे मयासे हडताल लित कायेगु निर्णययात माओवादीया कमजोरी तायेकल धाःसा उकिं कन्हय् हानं मेगु दुर्भाग्य पिकाये फुगु खँय् सकलें सचेत जुइमाः। न्ह्यागुसां खुन्हु तक देय् छगुलिं ठप्प यानाः माओवादीं थःपिंसं छु तक यायेफु धकाः क्यना बिउगु दु। अले जनतायात दुःख जुइगु हडताल ताःहाकः जुल धाःसा जनतां गय् यानाः प्रतिकार याइ धइगु खँ नं माओवादीं खंगु हे दु। निगुलिं पक्षयात थ्व छगू शिक्षा खः। कन्हय् हानं अज्याःगु स्थिति मवयेकेगु लागिं नं आः सहमति लुइका वनेगु ज्या यायेमाःगु दु ।",http://www.nepalmandal.com/content/8037.html
आन्दोलनयात कयाः नेवाः सरोकार ,"Posted on Thu May 6, 2010  8:44 pm NST","थौंकन्हय् न्ह्यानाच्वंगु माओवादीया आमहडतालयात कयाः खास यानाः स्वनिगःया नेवाःतय्सं नं थःपिनि चिउताः प्वंकाहःगु दु। स्वनिगः नेवाःतय्सं दयेका तःगु नेवाःतय्गु हे लागा खः। उकिं थन जुइगु छुं नं तःधंगु वा चीधंगु घटनाक्रमयात थनया जिम्मेवार नागरिकया रुपय् नेवाःतय्सं चिउताः तये हे माःगु आवश्यक दु। उकिसनं थौंकन्हय् माओवादीं गुगु विषययात कयाः थ्व आन्दोलन ल्ह्वनाच्वंगु खः उकी नेवाःतय्सं न्हापांनिसें सरोकार क्यना वयाच्वंगु खँत हे आपालं दुथ्याः। गथे कि संघीय व्यवस्था व उकी नेवाः स्वायत्त राज्यया पलिस्था, धर्म निरपेक्ष राज्य, गणतन्त्र नेपाःया ग्यारेन्टी। थुपिं नेवाः आन्दोलनं नं न्हापांनिसें ल्ह्वना वयाच्वंगु विषय खः। थ्वहे विषययात कयाः थौं गुगुं नं पुचलं राज्यशक्तियात हे दवाव बीगु कथंया आन्दोलन यात धाःसा उकी नेवाःतय्सं थःपिनि चिउताः मक्यँसें च्वने फइ मखु। उकिसनं थौं थ्व गुगु आन्दोलन जुयाच्वंगु खः थ्व नेवाःतय्गु हे आदिभूमि स्वनिगलय् केन्द्रित दु, थुकिया लागिं पिने जिल्लाया लखौं मनूत स्वनिलय् दुहां वयाच्वंगु दु। थ्व फुक्कं खँ नेवाःतय्गु चिउताःया घेरा दुने लाः। उकिं थ्व आन्दोलनकारीतय्सं ल्ह्वनाच्वंगु कम से कम नं नेवाः सरोकारया मागत याकनं पूवंकि धकाः राज्य सत्तायात दवाव बीगु झी नेवाःतय्गु दायित्व नं जुइ। अले आन्दोलनं यानाः नेवाः जनतायात गुगु कष्ट जुयाच्वंगु खः उकी चिउताः प्वंकाः आन्दोलनयात फक्व याकनं क्वचायेकि धकाः आग्रह यायेगु नं झीगु कर्तव्य खः। थुपिं हे खँत न्ह्यःने तयाः नकतिनि नेवाः न्ह्यलुवातय्सं गुगु सरोकार क्यन, व च्वछायेबहः जू। उकियात निगुलिं पक्षं महत्व बीमाः ।",http://www.nepalmandal.com/content/7988.html
चीधंगु आन्दोलन झन हिंसात्मक जुइफु ,"Posted on Mon May 10, 2010  3:54 pm NST","नेकपा (माओवादीं) खुन्हु तक याःगु आमहडताल स्थगित यायेधुंकाः आः आन्दोलनयात सिंहदरवार केन्द्रित याःगु दु। तर सिंहदरवार केन्द्रित आन्दोलनया म्हिगः न्हापांगु न्हि हे व्यापक तोडफोड व गोली समेत कयेके माःगु अवस्था वल। माओवादीं यायेत्यंगु थ्व आन्दोलन आः पूरा नेपाःव्यापी मजुसे सिंहदरवार लागा जःखःया छकू थासय् जक सीमित जूसां थुकिया स्वरुप धाःसा उकुन्हु स्वयां आक्रामक जुइफु। कारण छु धायेबलय् देशव्यापी आमहडताल स्थगित याःगु कारणं माओवादीया आपालं कार्यकर्तात निराश जुयाच्वंगु दु। उकिं उपिं आः उकुन्हु थें संयमित व शान्त जुयाः आन्दोलन कुहां मवयेफु। अथे हे मेगु खँ,  आमहडताल स्थगन लिपा माओवादीया आन्दोलनय् कुहां वइपिं कार्यकर्ताया ल्याः म्हो जूगु दु। मनू म्हो जुल कि अज्याःगु आन्दोलन हिंसापाखे वनीगु सम्भावना अप्वः दु। म्हिगःया ज्याझ्वः अथे हे जूगु खः। आः म्हिगः अथे जूगुलिं उकिया ब्वलासायेमाः धकाः कन्हय् नं उकथंया ज्या मजुइ धाये मफु । अय् जूगुलिं थज्याःगु गतिविधियात इलय् हे नियन्त्रण यायेमाःगु आवश्यकता दु। थः कार्यकर्तायात नियन्त्रण यायेगु माओवादीया ज्या खः, तर माओवादीं यानाच्वंगु थ्व आन्दोलनयात याकनं दिके बीगु धाःसा सरकारया कर्तव्य खः। माओवादीं ल्ह्वनाच्वंगु मागयात फयांफछि याकनं संवोधन यानाः उमित नं सन्तुष्ट यायेगुपाखे आः सरकार व सत्तारुढ दलतय्सं पलाः न्ह्याकेमाः। यदि थ्व इलय् माओवादीयात हायेकेगु कथंया गतिविधि जुयाच्वन धाःसा उपिं अझ उग्र जुयाः पिहां वइगु खतरा दु। थुकिं राज्यसत्ता विशेष रुपं सतर्क जुइ हे माः ।",http://www.nepalmandal.com/content/8055.html
सहमतिपाखें तापाक वनाच्वंगु सरकार ,"Posted on Tue May 11, 2010  7:06 pm NST","माओवादीं आमहडताल लित काःसां नं प्रधानमन्त्रीं धाःसा राजीनामा मबीगु जूगु दु। थ्व इलय् प्रधानमन्त्री सिबें नं नेपाली कांग्रेस व एमाले दुनेया अनुदारवादी नेतातय्सं प्रधानमन्त्रीं राजीनामा बीमाःगु जरूरी मदु धासें माओवादीं आम हडताल लित कयाः क्यंगु उदारतायात महत्व मबीगु कुतः याःगु खने दत। उलि जक मखु माओवादीं आम हडताल लित कायेधुंकूगुलिं आः प्रधानमन्त्रीपाखें नं सकारात्मक पहल याना बीमाल धकाः इनाप याः वंपिं व्यापारी पुचःयात प्रमं अःखतं ब्वः बियाः लित छ्वया हःगु दु। थ्वहे व्यापारीतय् पहलय् जूगु शान्ति सभा लिपा माओवादीं आमहडताल लित काःगु खः। वहे पुचःयात प्रधानमन्त्रीं थज्याःगु लिसः बियाहःगुलिं आः माओवादीं हानं मेगु आन्दोलनया घोषणा यात धाःसा उकियात कयाः न्ववायेगु नैतिकता तकं व्यापारीवर्गयाके मदया बिउगु दु। शान्तिया लागिं दथुइ च्वनाः पहल याइगु थज्याःगु समुदाय निराश जुइगु धइगु बांलाःगु संकेत मखु । आः जेठ १४ गते नं न्ह्यःने वयाच्वंगु दु। संविधानसभाया म्याद वकुन्हु क्वचाइ। म्याद थपे मयात धाःसा  संविधानसभा स्वतः हे भंग जुइ। संविधानसभा भंग जूगु अवस्थाय् देय् न्हूगु हे कथंया संकटय् प्रवेश जुइगु निश्चित दु।  उकिं अज्याःगु अवस्था वये न्ह्यः हे दलतय् दथुइ सहमति कायम जुइमाःगु आवश्यक दु। संविधानसभा मदुगु अवस्थाय् सरकार नं दइ मखु। अज्याःगु इलय् या त सेनां सत्ता कब्जाय् कायेफु, या त माओवादीं हे विद्रोह यायेफु। नितां बांलाःगु विकल्प मखु। उकिं सहमति ला झन् मदयेक हे मगाः। सहमति मजुयाः पिहां वइगु दुर्घटनाया दोषी कन्हय् सरकार हे जुइ ।",http://www.nepalmandal.com/content/8072.html
वार्ता न्ह्यानाच्वंगु सकारात्मक खः ,"Posted on Thu May 13, 2010  7:07 pm NST","अलग अलग फस्वयाः च्वनाच्वंपिं माओवादी व सत्तारुढ दल नेपाली कांग्रेसयाया नेतातय् दथुइ अनौपचारिक खँल्हाबल्हा जूगु दु। वार्ता तक हे याये मखु धइगु तहलय् थ्यनाच्वंपिं नेतातय् दथुइ कम से कम अनौपचारिक हे जूसां वार्ता शुरु जूगु दु। उकियात सकस्यां लसकुस यायेमाः। संवाद शुरु जुइवं न्ह्यागुसां सहमति वइ धकाः आशा यायेगु स्वाभाविक खः । तर राजनीतिक पार्टीतय् दथुइ आः गुगु विषययात कयाः संवाद शुरु जूगु खः उकी सर्वसाधारण जनता लय्तायेमाःगु आवश्यकता धाःसा मदु। छाय्धाःसां निगू दिशाय् फस्वःपिं पार्टीतय् दथुइ आः जुयाच्वंगु संवाद संविधानसभाया म्याद थपे यायेगु बारे खः। संविधानसभाया म्याद थ्वहे जेठ १४ गते क्वचायेत्यंगु दु। छुं जुयाः संविधानसभा भंग जुल धाःसा दकलय् तःधंगु मार लाइपिं धइपिं राजनीतिक पार्टीत हे खः। संविधानसभा मदयेसातकि उमिगु वैधानिक राजनीतिक हैसियत नं दइ मखु। राज्यशक्तिइ सहज पहुँच दइ मखु। राज्य कोषं काये खनाच्वंगु भत्ता व सुविधात फुक्कं बन्द जुइ। उकिं अज्याःगु अवस्था मवयेमा धकाः राजनीतिक दलत संविधानसभाया म्याद थपे याये हे माः धइगु लाइनय् ब्वाँय् जुयाच्वंगु दु। तर सर्वसाधारण जनताया लागिं संविधानसभाया म्याद थपे याना वा मयानालिसे छुं हे सरोकार मदु। संविधानसभा धइगु संविधान दयेके धकाः वःगु खः। थ्वं संविधान दयेकल लाकि मदयेकल, जनताया मू ध्यान उकी खः। म्याद थपे यायेत चांन्हि मधासे खटे जुइगु तर संविधान दयेेकेगु सवालय् धाःसा बैठक छगू तकं मच्वँसे हठी जुयाच्वनेगु ज्यायात पाय्छि धाये फइ मखु ।",http://www.nepalmandal.com/content/8102.html
सेना समायोजनय् सरकारया प्रस्ताव ,"Posted on Mon Apr 19, 2010  7:09 pm NST","सेना समायोजनया लागिं सरकारपाखें छगू प्रस्ताव न्ह्यःने हःगु दु। उकी माओवादी लडाकुया स्वद्वःम्हेसित नेपाली सेनाय् समायोजन यायेगु ग्वसाः दुथ्याः। यद्यपि माओवादीं थ्व प्रस्तावयात अस्वीकार यायेधुंकूगु दु। सरकारं धाःसा माओवादी उपस्थित मजूगु छगू बैठकय् थ्व प्रस्ताव न्ह्यःने तःगु खः। माओवादीं थुकियात अस्वीकार यायेधुंकूगु कारणं सरकारपाखें वःगु थ्व प्रस्तावया औचित्य मदया बिउगु दु । अथे खःसां सरकारं अनेक विवादया दथुइ जूसां स्वद्वः लडाकुयात सेनाय् समायोजन यायेगु धकाः औपचारिक प्रस्ताव तःगु दु, थुकियात सकारात्मक हे धाये माली। माओवादी लडाकुयात सेनाय् समायोजन यायेगु वा मयायेगु धकाः अनेक विवाद वयाच्वंगु दु। थुकी सेनाया धापू छगूसा रक्षा मन्त्रीया धापू मेगु जुयाच्वंगु दु। थज्याःगु अन्यौल अवस्थाय् सरकारपाखें थुलि प्रस्ताव तःगु सकारात्मक खँ खः। तर थ्व प्रयाप्त धाःसा मखु। थौंकन्हय् १९,००० लडाकु दु धकाः ला अनमिनं हे प्रमाणित याना तःगु दु। थुकियात सरकारं नं स्वीकार यायेधुंकल। प्रमाणित याःगु इलय् स्वीकार याःपिं लडाकुयात आः थुलि जक काये उलि काये मखु धायेगु पाय्छि जुइ मखु। बाँकीयात छेँय् हुँ वा यःयःथे धा धकाः त्वःता छ्वयेगु बुद्धिमानी जुइ मखु। थ्व लडाकुत यदि अलपत्र जुल धाःसा थुपिंपाखें कन्हय् मेगु समस्या पिहां वइगु खँयात राज्य सत्तां बिचाः यायेमाः । फुक्कं लडाकुयात सेनाय् समायोजन यायेगु सम्भव मदुसा मेगु छु सुरक्षा बल दयेकाः परिचालन यायेगु खः उकिया खाका नं सरकारं तयार यानाः न्ह्यःने तया बिउगु अझ बांलाइ। ल्वाभः ज्वनेधुंकूपिं मनूत बारे याइगु निर्णययात सरकारं थः कार्यकर्ताया बारे याइगु निर्णय थे हलुका रुपं मकाःसा हे सकस्यां कल्याण जुइ ।",http://www.nepalmandal.com/content/7714.html
नेतातय् छेँय् छेँय् भारतीय नेता ,"Posted on Thu Apr 15, 2010  6:06 pm NST","भारतय् छापे यायेगु धकाः ठिक्क जुइधुंकूगु मेशिन रिडेबल पासपोर्ट अन्ततः भारतय् छापे मयायेगु धकाः नेपाः सरकारं निर्णय यायेवं उकिया विरोधय् थःपिन तं प्वंकेत भारतीय राजदूत राकेश सुद नेतातय् छेँय् छेँय् ब्वाँय् वंगु दु। वय्कलं प्रधानमन्त्री माधव नेपाल लगायत विपक्षी दलया नेताया छेँय् समेत वनाः उगु पासपोर्ट छापे यायेगु ज्या भारतयात मबिल धकाः थःपिनि असन्तुष्टि प्वंकादीगु दु। भारतीय राजदूतया थ्व सक्रियता थःगु कुटनीतिक ल्याखं अतिकं मिले मजूगु खँ खः। वय्कःया थ्व सक्रियतां पासपोर्ट भारतय् हे छापे यायेमाः धकाः भारतं यानाच्वंगु दावी झीसं न्हापा यानाच्वनागु स्वयां नं अप्वः खतरनाक खः धइगु खँ पुष्टि जूगु दु। भारतीय राजदूतं पासपोर्ट थःगु देशय् छापे याकेगु लागिं नेपाःया परराष्ट्र मन्त्रालययात च्वयातःगु पती थःपिनि सुरक्षा चिउताः समेत व्यक्त यानातःगु दु। नेपालं थःगु देशयात माःगु पासपोर्ट मेगु देशय् छापे यायेवं भारतया सुरक्षाय् खतरा लाइगु खः व भारतीय सुरक्षाया हे कमजोरी खः, उकी नेपालं चिउताः तयेमाःगु आवश्यकता मदु। पासपोर्ट छापे यायेगु ज्या शुद्ध छगू व्यापारिक कारोवार खः। थज्याःगु ज्याय् तकं राजनीतिक मिशन सक्रिय जुयाः पलाः तः वयेगु छगू कथं निर्लज्जताया पराकाष्ठा खः। नेपाःया पासपोर्ट खः, नेपालं उकियात गन न्ह्याः अन छापे याइ। यदि थुलि ज्या तक नं थौं नेपालं थःगु इच्छा कथं याये मदइगु खःसा थ्व देशयात सार्वभौम खः धकाः दावी यायेगु आधार तकं झीके दु धकाः गय् यानाः धायेगु? कर्पिनि देशय् हस्तक्षेप यायेगु हद तकया सीमा हे पुलाः भारतं याःगु थ्व ज्यायात न्ह्याक्व कुंखिउँसां मगाः ।",http://www.nepalmandal.com/content/7652.html
धाथें भयावह जुया वल राजधानी येँ देय् ,"Posted on Tue Apr 20, 2010  8:45 pm NST",वंगु शुक्रवाः शनिवाः येँया थीथी थासय् च्याःगु मिं आः आगलागीया दृष्टिकोणं नं येँदेय् असुरक्षित जूगु आभास बिउगु दु। छगू ला येँय्या छेँ तसकं दुने व गाडी तकं वने मछिंगु थासय् दयेकातःगु दु। उकिसनं थन अज्याःगु हे छुं दुर्घटना जुल धाःसा उद्धार यायेत धकाः तयातःगु दमकलया अवस्था नं थज्याःगु दु कि उकियात माःगु इलय् माःकथं प्रयोग तकं यायेगु स्थिति मदु। दमकल सेवाय् कर्मचारी अभाव व दमकलय् लःया अभावं यानाः थज्याःगु तःधंगु समस्या वयाच्वंगु खः । ताहाननिया छेँ मिं नःबलय् दमकलयाके लः तकं मदु। स्थानीय जनता व लः मीगु ट्यांकर हयाः तिनि मि स्याये फत। कन्हय् कुन्हु दमकलया न्ह्यःनेसं च्वंगु नेपाल बैंक मिं नःबलय् अन मि स्याः वनेत दमकल तकं मदु। शायद दुगु हे खःसां नं छ्वाकेत लः मदइगु खइ। थज्याःगु खतरां जाःगु राजधानीइ च्वनाः जनता म्वानाच्वंगु दु। राजधानी येँ देय् तसकं थित्तुंथीक छेँ दयाः नं आपालं जनता दुगु वस्ती खः। थज्याःगु थासय् चीधंगु जक दुर्घटना जुल धाःसां उकिं तःधंगु हे लिच्वः लायेफु धइगु खँ थ्व निगू दुर्घटनां क्यना बिल। भुखाय् आदि थेंज्याःगु दैवी प्रकोपया समस्या ला बिस्कं हे दनि । थुपिं समस्याया समाधान यायेगु सवालय् आः तक गुगुं नं राज्यसत्ताया ध्यान वंगु मदुनि। सरकारय् वइपिं मन्त्रीतय् ध्यान केवल थःथःगु जिल्लापाखे बजेट ब्वाकेगुली हे केन्द्रित जुयाच्वन। सत्ताया केन्द्रय् गबलें येँदेय् लाः वःगु मदुनि। वास्तवय् येँदेय्या थज्याःगु समस्या समाधान यायेगु लागिं हे थ्व देशय् संघीय व्यवस्थाया आवश्यकता जुयाच्वंगु खः ।,http://www.nepalmandal.com/content/7746.html
संविधान मवःसा जनजातियात मार ,"Posted on Wed Apr 21, 2010  4:02 pm NST",संविधान इलय् मवइगु खँ बुलुहुँ प्रचारय् वयेवं देय्या आन्दोलनरत जनजातितय्सं नं थःपिनि सरोकार क्यना हःगु दु। संविधान जारी मयायेगु घोषणा राजनीतिक दलतय्सं गय् यानाः याइ धकाः आःयात जनजातित 'पिउ व स्व' धइगु रणनीति दयेकाः च्वनाच्वंगु दु। यदि राजनीतिक पार्टीतय्सं जनजातियात घात जुइ कथं संविधान जारी मयायेगु षडयन्त्र यात धाःसा उकिया विरुद्ध तःधंगु आन्दोलन यायेत तयार जुयाच्वनेमाः धइगु मनस्थिति नं जनजातितय्सं दयेकाच्वंगु दु । वास्तवय् न्हूगु नेपाःया न्हूगु संविधान मवइगु धायेसातकि दकलय् सतर्क जुइमाःगु सुं दुसा व आदिवासी जनजाति हे खः। छाय्धाःसां आः यदि संविधान मवल धाःसा उकिं दकलय् तःधंगु लिच्वः लाइपिं आदिवासी जनजाति हे खः। नेपाःया राज्य पुनर्संरचना जुइमाः धइगु माग हे जनजातियात अधिकारसम्पन्न यायेत न्ह्यःने वःगु खः। आदिवासी जनजातितय्सं दशकौं न्ह्यवंनिसें ल्ह्वना वयाच्वंगु मागयात संवोधन यायेत हे २०६२/६३ या आन्दोलन जूगु खःसा उकियात पूवंकेगु ज्या नं जूगु खः। उकिं छुं जुयाः न्हूगु संविधान मवइगु खँ जुल धाःसा सीकेमाः व तप्यंक हे आदिवासी जनजाति विरुद्ध यायेत्यंगु षडयन्त्र खः। उकिया विरोधय् दनेगु लागिं जनजातिं आवंनिसें हे तयारी याये हे माः। संविधान मवल धाःसा अधिकारपाखें बंचित जुइ मालीपिं जनजाति हे जूगु कारणं न्ह्याथे यानाः नं थःपिनि पक्षया संविधान पिकयां तुं त्वःतेत जनजातितय्सं माःथासं माक्व दवाव बी हे माः। जनजातिं आः बीगु दवाव हे अन्तिम दवाव बी। थुकी चुके जुल धाःसा व ऐतिहासिक गल्ती जुइ ।,http://www.nepalmandal.com/content/7754.html
माओवादीया तालिम व सेनाया सतर्कता ,"Posted on Fri Apr 23, 2010  5:22 pm NST",नेपाली सेनां न्हूगु भर्ना कयाः शान्ति सम्झौताया उल्लंघन यानाच्वन धकाः खँ पिहां वयाच्वंगु हे इलय् उखे माओवादीं नं थः कार्यकर्तायात खुकुरी व कथि ल्वाकेगु तालिम बियाच्वन धइगु मेगु विवादया खँ सार्वजनिक जूगु दु। थ्व निगुलिं घटनां यानाः देय्या वर्तमान अवस्था हाकनं छक्वः तनावग्रस्त जूवंगु दु। संविधान जारी यायेगु धकाः बियातःगु जेठ १४ गतेया न्हि न्ह्यःने थ्यंकःलिसे देशय् थज्याःगु थीथी कथंया विवादास्पद ज्याखँत यानाः झन अन्यौल पिकायेगु कुतः जुयाच्वंगु बांलाःगु मजू। थ्वहे झ्वलय् आः नकतिनि हे सेनापाखें नं देय्या शान्ति प्रक्रिया अझ नं थातय् मलाःनि धासें सेनायात सतर्क अवस्थाय् च्वनाच्वँ धकाः सर्कुलर जारी याःगु समाचार पिहां वःगु दु। छखे नेपाली सेना थुकथं तयारी अवस्थाय् च्वनेगु व मेखे माओवादी कार्यकर्तात खुकुरी व कथि थेंज्याःगु हल्काः ल्वाभः ज्वनाः कस्से जुयाच्वनेगु थ्व अवस्थां देशयात आः हानं मेगु कथंया द्वन्द्वपाखे यंकीगु खतराया आभास बिउगु दु। राजनीतिक पार्टीतय्सं थ्व खतरायात म्हो यानाः सामन्यीकरणपाखे वनेमाःथाय् अःखतं सामान्य खँयात नं तःधं यानाः अनावश्यक तनाव सिर्जना यायेत स्वयाच्वंगु खनेदु। आः खने दयाच्वंगु थ्व दृश्यं जेठ १४ या न्हि नेपाःया लागिं अनिष्टया शुरुवात जुइगु जकं मखु ला धइगु संकेत नं बियाच्वंगु दु। वकुन्हु संविधान बीगु ज्या यदि याये मफुत धाःसा देशं तःधंगु हे द्वन्द्वया सामना याये मालीगु व नेपाःया छ्यनय् बिचाः मयाः कथंया मार क्वचिउँ वइगु ग्याःचिकु नं थुकिं यानाः ब्वलंगु दु। राजनीति दलय् बुद्धिमानीपूर्ण सुझबुझ थ्व इलय् अझ अप्वः आवश्यक जुयाच्वंगु दु ।,http://www.nepalmandal.com/content/7792.html
नेवाः राज्यय् नेवाःतपाखें कर ,"Posted on Fri Apr 16, 2010  4:42 pm NST","नेवाः स्वायत्त लागाया अनुभूति बी कथं किपुली नं नेवाःतय्सं आःयात सवारी कर कायेगु शुरु याना हःगु दु। आःयात नेवाःतय् ज्याझ्वः यायेत ग्वाहालि धकाः जक कायेगु शुरु याःगु थ्व चन्दायात लिपा 'कर' या रुपय् कया यंकेगु धकाः ज्याझ्वः दयेकूगु दु। नेवाःतय्सं थःत राज्यसत्ताया रुपय् प्रस्तुत यायेगु न्हापांगु पलाः कथं न्ह्याकूगु थ्व ज्यायात नेवाः स्वायत्त राज्यया पक्षधर सकलें नेवाःतय्सं लसकुस यायेमाः। मेमेगु जातीय पुचःतय्सं यानाच्वंगु ज्याखँया लिधंसाय् धायेगु खःसा नेवाःतय्सं याःगु थ्व ज्या यक्व लिबाये हे धुंकूगु दु। लिम्बुवान, खम्बुवान, थरुहट आदि लागाय् न्हापा हे थज्याःगु कर कायेगु ज्या न्ह्याकेधुंकूगु दु। अय् जुयाः हे उमिगु स्वायत्त लागा सशक्त नं जुया वःगु खः। थःगु लागाय् थुकथंया गतिविधि न्ह्याकेवं हे तिनि झीगु आन्दोलन राज्यसत्तापाखे लक्षित जुयाः न्ह्याः वने फइगु खँयात झीसं ल्वःमंके मजिउ । बरु कर कायेगु ज्यायात जनतायात बोझ जुइ कथं धाःसा न्ह्यःने यंके मजिउ। कर कायेबलय् अर्थ आर्जन जुइगु ला ख हे खत, तर व स्वयां नं अप्वः थ्व ज्याया महत्व धइगु थःगु अस्तित्व राज्यया रुपय् स्थापित यायेगु खः। नेवाः लागाया वासिन्दातय्सं आः हे नं थीथी कथंया कर राज्ययात पुलाच्वंगु दु। उकिसनं थहां वनाच्वंगु बेसाःभावं जनताया जँ त्वःथुलाच्वंगु दु। थज्याःगु अवस्थाय् हानं मेगु कर थपे जुइबलय् थुकिं उत्साह सिबें निराशा जन्म यायेफु। थ्व खँयात समेत ध्यानय् तयाः नेवाः राज्य प्रतिया सकारात्मक भावना समेत दुथ्याःगु कर कायेगुपाखे पलाः न्ह्याकूसा उकिं आन्दोलनयात नं तिबः हे बी ।",http://www.nepalmandal.com/content/7670.html
माओवादीया कासा आः माओवादीलिसे हे ,"Posted on Tue Apr 27, 2010  12:10 pm NST","यदि अवसर वल धाःसा प्रधानमन्त्री सु जुइगु धकाः माओवादी दुने ब्वलनाच्वंगु विवादयात अझ चर्के यायेगु ताः तयाः प्रधानमन्त्री माधव नेपालं यदि पार्टी अध्यक्ष प्रचण्डया पलेसा मेपिं सुं मनूया नां बीगु खःसा थम्हं राजीनामा बी धइगु न्हूगु प्रस्ताव न्ह्यःने तयादीगु दु। गुगुं हालतय् नं राजीनामा बी मखु धया जूम्ह प्रम नेपालपाखें आः छगू विकल्प न्ह्यःने तयाः थः राजीनामा बीत नं तयार दु धइगु संकेत बियाहःगु निश्चय नं सकारात्मक खँ खः। तर वय्कलं तयादीगु थ्व प्रस्तावं  माओवादीयात धाःसा लय्तायेकीगु स्वयां तंचायेकीगु सम्भावना यक्व दु। खतुं प्रम नेपालं थज्याःगु कासा म्हितेगु सयेकूगु ला स्वयम् माओवादीपाखें हे खः। निदँ न्ह्यः राष्ट्रपति चुनावया इलय् राष्ट्रपतिया उम्मेदवार कथं एमालें माधव नेपालया नां न्ह्यःने तःबलय् माओवादीं माधव नेपाल मखु मेम्ह मनूया नां बिल धाःसा थःपिंसं समर्थन याये धकाः प्रस्ताव यंकूगु खः। आः अज्याःगु हे प्रस्ताव माधव नेपालं माओवादीया न्ह्यःने तयादीगु दु। राजनीतियात यदि कासा दयेकाः म्हितल धाःसा अज्याःगु कासा कन्हय् मेपिंसं नं म्हितेफु धइगु छगू पाठ माओवादीयात थुकिं अवश्य नं बिउगु दयेमाः । आः गन तक प्रचण्ड बाहेक मेपिनिगु नां हजि धकाः प्रमं तयादीगु प्रस्ताव खः, थ्व वर्तमान राजनीतिक संकटयात निकास बीगु प्रस्ताव धाःसा मखु। थज्याःगु प्रस्तावयात गथे न्हापा एमालें थःपिनि आन्तरिक मामिलाय् याःगु हस्तक्षेप धकाः ब्याख्या याःगु खः आः माओवादीं नं अथे हे आन्तरिक मामिलाय् हस्तक्षेप तायेकाः मेम्ह मनूया नां मबीगु सम्भावना यक्व दु। थौंया ई निकास मालेगु नामय् अझ नं 'म्हिताच्वनेगु' ई धाःसा मखु ।",http://www.nepalmandal.com/content/7851.html
सतकं हे संविधान जारी यायेगु उद्घोष ,"Posted on Sun Apr 25, 2010  3:04 pm NST",इलय् संविधान जारी जुइगु वा मजुइगु धइगु विषयय् विवाद वयाच्वंगु इलय् लाक्क आः यदि इलय् संविधान मवल धाःसा सतकं जूसां संविधान जारी यायेगु जुइ धइगु खँ नं पिहां वःगु दु। प्रमुख प्रतिपक्षी माओवादीं सतकं संविधान जारी यायेगु थ्व ख्याच्वः बिउगु खः। माओवादीपाखें आन्दोलनया घोषणा जुइधुंकूगु कारणं आन्दोलनया हे झ्वलय् संविधान नं जारी यायेगु खँ पित हःगु खः। तर सतकं जारी याइगु थ्व संविधान माओवादीं दयेकातःगु संविधान मखुसें वर्तमान संविधानसभाया थीथी समितिं पारित याना तःगु संविधान सम्बन्धी प्रस्तावया लिधंसाय् हे दयेकातःगु संविधान जुइ धाःगुलिं उकियात स्वीकार यायेगु वा अस्वीकार यायेगु धइगु खँय् मेपिं राजनीतिक पार्टीतय्त धर्मसंकट जुइगु धाःसा निश्चित दु। खतुं संविधानसभाय् दुथ्याःगु थीथी राजनीतिक पार्टीतय्सं नं २०६२/६३ सालया आन्दोलनय् सतकय् हे संसद च्वनाः थीथी प्रस्तावत पारित याःगु खः। उकिं सतकपाखें जुइगु थज्याःगु घोषणायात थःपिंसं मान्यता बी मखु धायेबलय् व तप्यंक ज्ञानेन्द्र शैली जू वनीगु खतरा दु। अथे खःसां माओवादीपाखें यदि सतकं संविधान घोषणा यात धाःसा उकिं मेगु कथंया द्वन्द्व सिर्जना याना बीगु धाःसा निश्चित दु। बरु माओवादीं जेठ १४ गते सतकं जूसां संविधान जारी याये धाःगु थ्व अभिव्यक्तिपाखें जेठ १४ गते संविधान वइगु सम्भावना अझ नं दनि धइगु संकेत धाःसा बिउगु दु। अझ नं राजनीतिक पार्टीत सहमत जुल धाःसा संविधान वयेफुनि। यदि मवल धाःसा सतकं संविधान वयाः जक मखु संविधान हे मवयेकेगु षडयन्त्रं यानाः नं देशय् द्वन्द्व पिकाइगु धाःसा निश्चित दु ।,http://www.nepalmandal.com/content/7806.html
भूटानय् सार्कया झिंखुक्वःगु सम्मेलन ,"Posted on Fri Apr 30, 2010  2:33 pm NST",दक्षिण एशियाली देय्तय् संगठन सार्कया १६ क्वःगु शिखर सम्मेलन म्हिगःनिसें भूटानय् शुरु जुयाच्वंगु दु। भूटानय् जुयाच्वंगु सार्कया थ्व न्हापांगु सम्मेलन खः। सार्क संगठन नीस्वंगु नीन्यादँय् क्यंगु इलय् जुयाच्वंगु थ्व सम्मेलनं सार्क संगठन नीस्वनेधुंकाः थ्व लागाय् गुलि विकास एवं प्रगति जुल व उकी सार्क संगठनया गुलि योगदान दु धइगु खँया मूल्यांकन यायेगु छगू अवसर नं चूलाःगु दु । थुगुसी भूटानय् सार्कया शिखर सम्मेलन जुयाच्वंगु नेपाःया लागिं मेगु छगू नं अवसरया विषय खः। भूटानं लिना हःपिं करिब छगू लाख शरणार्थीत नेपाःया थीथी शिविरय् च्वनाच्वंगु दु। थ्व समस्या मुक्कं सार्कया समस्या मखुसां सार्क दुने हे च्वंगु निगू चिचीधंगु देय्या समस्या धाःसा खः। तर सार्क संगठनया विडम्बना छु धाःसां थन दुने निगू देय्या समस्या ल्ह्वनेगु अनुमति मदु। भूटानय् हे जूगु सम्मेलनय् नं भूटानपाखें जूगु ज्यादति बारे खँ ल्ह्वने मदुगु कारणं थुकिं नेपालं खास हे लाभ काये फइगु अवस्था मदु। अथे खःसां निगू पक्षीय वार्तापाखें नेपालं थ्व समस्या ज्यंके जिउ। थिम्पुइ हे नेपाःया प्रधानमन्त्रीं भूटान व भारतया समेत अधिकारीत तयाः त्रिपक्षीय वार्ता याःसा छुं ठोस निकास पिकाये फइगु खः । थुगुसी जुयाच्वंगु सार्क सम्मेलनं तःगु एजेण्डा धाःसा नेपाःया लागिं नं अतिकं सान्दर्भिक जू। पर्यावरणीय समस्यां नेपाःयात गज्याःगु लिच्वः लायेफु धकाः नेपालं छुं ई न्ह्यः तिनि सगरमाथाया बेस क्याम्पय् मन्त्रिपरिषद बैठक तःगु खः। आः थ्व समस्यायात सार्कपाखें समेत ल्ह्वनेगु ज्या जूगु सकारात्मक खँ जूगु दु ।,http://www.nepalmandal.com/content/7875.html
आखिर ज्ञानेन्द्रं छाय् थज्याःगु आँट यात? ,"Posted on Sun Mar 28, 2010  3:55 pm NST",पुलांम्ह जुजु ज्ञानेन्द्र शाहं थःत ला नेपालं राजतन्त्र धाथें वने हे धुंकल धइथें अझ नं मताःनि धकाः बियादीगु धापुतिं फुक्क हे राजनीतिक दलया नेतातय् न्ह्यः गायब जूगु दु। फुक्क दलया नेतातय्सं पुलांम्ह जुजु ज्ञानेन्द्रया थ्व धापू वय्कःया न्हिम्हगस जक खः धासें यदि लिपा लिपा नं थज्याःगु धापू न्ववाना जुल धाःसा जन कारवाही तक यायेगु जुइ धकाः ख्याच्वः बिया हःगु दु । खतुं थौंया इलय् पुलांम्ह जुजु ज्ञानेन्द्रया थ्व धापुती छुं दम दुगु मखु। अथे खःसां नेपाःया वर्तमान राजनीतिक गति गुगु मोड कयाः ब्वाँय् वनाच्वंगु खः उकियात इलय् हे सुधार याये मफुत धाःसा ज्ञानेन्द्रया न्हिम्हगस यथार्थय् परिणत जुइ मखु धकाः धाये फइगु अवस्था मदु। झिदँ ताःहाकःगु जनयुद्ध व १९ न्हुया जनआन्दोलनपाखें प्राप्त जूगु उपलब्धीत मध्ये छगू खः गणतन्त्र। तर देशय् शासन चले याइपिं राजनीतिक दलतय्गु नीति सही मजूगु कारणं जन आन्दोलनपाखें प्राप्त जूगु फुक्क धइथें उपलब्धीयात हाथ्या बीपिं तत्वत जन्मे जुया वःगु दु। भारतं वःपिं पाखण्डी बाबातय्सं धर्म निरपेक्षतायात हाथ्या बियाच्वंगु दुसा साम्प्रदायिक खस ब्राम्हणवादीतय्सं संघीय प्रणालीयात हाथ्या बियाच्वंगु दु। आः पुलांम्ह जुजु ज्ञानेन्द्रं गणतन्त्रयात हाथ्या बिया हल। राजनीतिक दलतय्सं थज्याःगु छुं नं हाथ्यायात सटिक रुपं प्रतिकार यायेगु ज्या मयाः। अःखतं उकियात हे बः बीपिं किटाणुत फुक्क दल दुने जन्म जुयाच्वंगु दु। वास्तवय् वहे कारणं नं पुलांम्ह जुजुं थथे धायेगु आँट याःगु खः।  दलया नेतातय्सं ज्ञानेन्द्र छम्हेसिया जक मखु मेमेगु तत्वतय्त नं कडा रुपं प्रतिकार यायेगु हिम्मत यायेमाः ।,http://www.nepalmandal.com/content/7381.html
अन्ततः संविधान इलय् मवइगु हे जुल ,"Posted on Tue Mar 30, 2010  4:03 pm NST","इलय् हे संविधान जारी यायेमाः धकाः दवाव बीत ज्ञापनपत्र लःल्हाः वंपिं प्रतिनिधि मण्डलयात सत्तारुढ पार्टी एमालेया अध्यक्ष झलनाथ खनालं लज्या हे मचासे संविधान इलय् जारी जुइ मखुत धकाः धयाहःगु दु। जनतां तःधंगु आशा यानाः पियाच्वंगु न्हूगु संविधान आः बियातःगु इलय् जारी जुइ मखुत धइगु खँय् सकलें राजनीतिक पार्टीत स्पष्ट जुइधुंकूगु दु। आः उमिसं संविधान इलय् जारी मजुल धाःसा जनतां उकिया विरुद्ध याइगु प्रतिकारयात गय् यानाः सामना यायेगु धकाः तयारी जक यानाच्वंगु जुयाच्वन। संविधान इलय् जारी जुइ मखुत धकाः आः घोषणा जक याये ल्यं दनि। पार्टीया छुं नेतातय्सं संविधान इलय् हे पिहां वइ, इलय् पिहां वये हे माः धकाः पिने धायेगु यानाच्वंगु ला केवल जनतायात ध्वं लायेत जक जुयाच्वन धइगु खँ थुकिं पुष्टि जूगु दु। उमिसं पिने संविधान इलय् जारी यायेमाः धकाः धायेगु यानाच्वंसां दुने दुने धाःसा इलय् जारी मयायेगु लागिं छु गज्याःगु संवैधानिक तयारी यायेमाःगु खः उकिया तयारी धकाःसा यानाच्वंगु जुयाच्वन। आः अन्तरिम संविधानय् संशोधन यानाः जूसां संविधानसभाया ई थपे यायेगु बारे सहलह जुयाच्वंगु खँ नं पिहां वःगु दु । संविधान इलय् पिहां मवयेत्यंगु थ्व च्वयेत ई हे मगाःगुलिं मखु। दलतय् दथुइ असमझदारी व अविश्वास ब्वलनाः खः। आः स्वला वा खुलाया ई थपे याःसां नं संविधान इलय् वइ धकाः आशा यायेगु थाय् मदु। उकिं ई थपे यायां अन्तिमय् संवैधानिक संकट पिकायेगु व अनं लिपा संविधान जारी हे मयायेगु कथंया ग्वसाः जकं देशय् जुयाच्वंगु मखु ला? दलतय् प्रति थज्याःगु न्ह्यसः पिदनीगु स्वाभाविक खः ।",http://www.nepalmandal.com/content/7418.html
हिन्दू धर्मया नामं जुजु लित हयेगु षडयन्त्र ,"Posted on Wed Mar 31, 2010  6:23 pm NST",देशय् संवैधानिक राजतन्त्रयात हानं पुनर्वहाली यायेमाः धइगु सः ध्वं हाले थें सकभनं छक्वलं ताये दया वःगु दु। जनकपुरय् जानकी मन्दिरया दर्शन याः वंम्ह पुलांम्ह जुजु ज्ञानेन्द्रं नेपालं राजतन्त्र ला अझ नं वं थें मच्वंनि धकाः न्ववाःगुयां तुरुन्त हे लिपा पुलांम्ह प्रधानमन्त्री कृष्णप्रसाद भट्टराईं देशया वर्तमान अवस्थाय् २०४६ सालया संविधान कायम यानाः संवैधानिक राजतन्त्रयात हानं म्वाकेमाः धयाहःगु खः। आः वय्कःया धापू वःगुयां छन्हु लिपा हे कांग्रेस दुनेया भ्रष्ट नेता कथं कुख्यात खुमबहादुर खड्कां नेपालय् राजतन्त्र लिहां वयेफुगु सम्भावना मदुगु मखु धकाः ज्ञानेन्द्रयात हे समर्थन बिया हःगु दु। छुं ई न्ह्यः तिनि पशुपतिइ हिन्दू राज्यया माग यासें छम्ह भारतीय जोगीं याःगु यज्ञय् ब्वति काः वःम्ह ज्ञानेन्द्र शाहयात अन थ्वहे खुम बहादुर खड्कां लसकुस याःगु खः। उगु भेटया छुं ई लिपा हे खड्कां नं देशय् राजतन्त्र लिहां वयेफु धकाः बिचाः बियाहःगु स्वयेबलय् सीदु कि नेपालय् हिन्दू राज्य स्थापना यायेमाः धइगु नारा ज्वनावःपिं तत्वत आखिर हिन्दू राज्यया नामय् देशय् राजतन्त्र पुनर्स्थापना यायेगु अभिष्ट ज्वनाः सक्रिय जुयाच्वंपिं खः। नेपाःयात हिन्दू राज्य जुइमाः धाइपिं थ्व तत्वया लिउने छुं हे धार्मिक कारण मदु केवल जुजुयात लित हयेगु मकसद बाहेक। उकिं हिन्दू राज्यया नारा ज्वनाः वयाच्वंगु थ्व तत्वतपाखें देय्या सम्पूर्ण हिन्दू धर्मावलम्बी नं सतर्क जुइमाः। उमिसं हिन्दू राज्यया नारा बिल धकाः भावुकतावस उमिगु लिउ लिउ वन धाःसा उमिसं अन्ततः यंकीगु ज्ञानेन्द्रया क्वपुलांगु दरवारपाखे हे खः। उमिसं हिन्दूया नामय् यायेत्यंगु षडयन्त्र प्रति सकलें सजग जुइ हे माः ।,http://www.nepalmandal.com/content/7446.html
न्हियान्हिं हे स्यना वनाच्वंगु प्रहरीया छबी ,"Posted on Thu Apr 1, 2010  5:26 pm NST","नेपाल प्रहरीया महानिरीक्षक रमेश चन्दं थीथी आपराधिक ज्याय् प्रहरीत नं संलग्न जुयाच्वंगु आपालं घटनात सार्वजनिक जुइवं प्रहरीया छबी तसकं बांमलात धकाः प्रहरी अधिकृततय्त आचरण सुधार यायेत अल्टिमेटम बियादीगु दु। वंगु छुं ई न्ह्यवंनिसें नेपाःया प्रहरीं नेपाली सुरक्षा स्थितियात जिक्व व्यंग्य यानाः प्रहरी फोर्सयात नं गाक्कं बदनाम यानाच्वंगु दु। जमिम शाहया हत्या, डलर लुटपाट, दोहोरी रेष्टुरेन्टय् प्रहरीयात दाया हःगु, डान्स रेष्टुरेन्ट संचालनय् प्रहरीयात नजराना आदि थज्याःगु घटनात दु गन प्रहरीया च्वय् थ्यंक च्वंपिं अधिकृतत हे संलग्न जुयाच्वंगु दु। नेपाःया प्रहरी थौंकन्हय् अपराधी ज्वनेगु सिबें अपराधीलिसे हे जानाः ध्यबा नयेगु ज्याय् अप्वः संलग्न जुयाच्वंगु दु। देशय् छुं अज्याःगु घटना जुल धाःसा उकियात प्रहरीं समाधान याना बी अथवा प्रहरीं थःत सुरक्षा बी धकाः सर्वसाधारण नेपाली जनतां पत्याः हे मयायेधुंकल। थज्याःगु अवस्थायात ध्यानय् तयाः जुइमाः, प्रहरी महानिरीक्षक चन्दं प्रहरी अधिकृततय्त आचरण सुधार यायेत निर्देशन बियादीगु। तर अधिकारीतय्त निर्देशन जक बियां थ्व समस्या ज्यनीगु धाःसा खने मदु। अन दुने जुयाच्वंगु अत्यधिक राजनीति, बांलाःगु थासय् सरुवा जुइत प्रहरीं प्रहरीयात हे घुस नकेमाःगु प्रथा आदि उन्मुलन मयाःतले मात्र निर्देशनं छुं जुइ मखु। स्वयम् महानिर्देशक चन्दया नियुक्तियात कयाः हे गपाय्धंगु काण्ड जूगु खः, सकस्यां सिउ। जब प्रहरीया उच्चपदय् हे थज्याःगु काण्ड दुसा क्वय्यापिंत निर्देशन बियां गनं समस्या ज्यनी? थुकिया निंतिं तःधंगु हे अपरेशनया आवश्यकता दु ।",http://www.nepalmandal.com/content/7463.html
संविधान इलय् वइगु हानं छक्वः प्रतिवद्धता ,"Posted on Fri Apr 2, 2010  3:22 pm NST","आः वइगु जेठ १४ गते जारी यायेगु धकाः समयतालिका दयेकातःगु संविधान पाय्छि वकुन्हु हे जारी यायेगु धकाः तःधंगु स्वंगू दलं मंकाः वक्तव्य जारी याःगु नेपाली जनताया लागिं सुखद क्षण खः। तर अथे खयां नं वय्कः नेतातय् थज्याःगु प्रतिवद्धता व धापूयात जनतां गुलि तक पत्याः मयायेधुंकल धाःसां स्वंगू तःधंगु दलया नेतातय्सं थज्याःगु वक्तव्य जारी याःसां नं संविधान इलय् पिहां वइ धइगु खँयात अझ नं सुनां नं विश्वास यानाच्वंगु धाःसा मदुनि। संविधान जारी यायेत छुं ई जक ल्यं दनिगु अवस्थाय् वयाः स्वंगू दलया नेतातय्सं बिउगु थ्व वक्तव्ययात जनतां छगू कथंया न्ह्यइपुगु 'जोक' या रुपय् जक काःगु खनेदत। उगु वक्तव्ययात कयाः जनतां न्हिलेगु बाहेक मेगु छुं हे प्रतिक्रिया मबिउ । ख नं स्वंगू तःधंगु दलया थ्व वक्तव्य जनता न्हीकीगु विषयवस्तु बाहेक मेगु छुं खः धकाः पत्याः यायेगु आधार मदु। छाय्धाःसां नेतातय्सं वक्तव्य जक बिल वक्तव्य कथं ज्या यानाच्वंगु धाःसा पटक्क हे खने मदु। स्वंगू दलया बैठक धइगु हे कि भागबन्डा मिले यायेत च्वनी, कि सरकारया समीकरण हिलेत च्वनी। संविधान दयेकेत व संविधान दयेकेगु ज्याय् वयाच्वंगु समस्या चीकेत आः तक छगू हे अज्याःगु बैठक च्वंगु जनतां मसिउ। संविधान दयेकेत माःगु ज्या चाहिं छुं हे मयायेगु अले संविधान चाहिं इलय् हे पिकायेगु धकाः प्रतिवद्धता जक प्वंकाच्वनेगु खःसा अज्याःगु प्रतिवद्धताय् पत्याः यायेगु अंश म्हो जक दइगु स्वाभाविक खः। उकिं दलया नेतातय्सं आः प्रतिवद्धता प्वंकू थें न्हूगु संविधान तयार यायेत ज्या नं न्ह्याकल धाःसा प्रतिवद्धता प्रति नं प्रतिवद्ध खः धकाः पत्याः याये फइ ला?",http://www.nepalmandal.com/content/7474.html
संसदया सिक्किमीकरण शुरु जूगु संकेत ,"Posted on Sun Apr 11, 2010  1:43 pm NST",नेपाःया सरकारयात भ्रष्ट यायेधुंकाः आः संसदयात नं भ्रष्ट यायेगु कुतः शुरु जूगु दु। उकिया न्हापांगु पलाः मेशिन रिडेबल पासपोर्ट छपाई प्रकरणंनिसें न्ह्याकूगु दु। दकलय् न्हापां ला संसदया सार्वजनिक लेखा समितिं उगु पासपोर्ट टेण्डर कल मयासे भारत वा छुं नं देशय् छापे याके मतेनि धकाः सरकारयात निर्देशन बिउगु खःसां सरकारं उकियात वास्ता भारतय् छापे याकेगु निर्णय यात। थुकिं संसदया पूरा हे अवहेलना जूगु दु। उखे सरकारयात संसदया गुगु समितिं अज्याःगु निर्देशन बिउगु खः आः वयाः उगु समिति दुने हे थुकिया बारे विवाद पिहां वःगु दु। लेखा समितिया मधेशवादी सभासद्तय्सं सरकारं भारतय् छापे याकेगु धकाः निर्णय हे यायेधुंकूगु दुसा थुकी अप्वः कचवं पिकाये जी मखु धकाः फरक मत तया हःगु दु। थ्व पासपोर्ट छापे यायेगु ज्याय् भारतं नेपाःया सरकार जक मखु संसदीय समितियात समेत प्रभावित यायेधुंकूगु संकेत थुकिं बिउगु दु। उकुन्हु तक सरकार जक भारतया कुसा क्वय् लानाच्वंगुली आः संसदया समितित तकं भारतया कुसा क्वय् लायेगु शुरु जूगु थ्व ज्यां नेपाः नं आः बुलुहुँ सिक्किमीकरणया दिशापाखे वनेगु शुरु जूगु संकेत वःगु दु। सिक्किमय् नं थुकथं हे संसद तकं भारतया प्रभावय् लानाः अन्ततः संसदं हे सिक्किमयात भारतय् विलय यायेगु निर्णय याःगु खः। एमआरपी भारतय् छापे यायेगु थ्व प्रकरणय् एमआरपी स्वयम्या संवेदनशीलता सिबें नं संसदयात भारतं थःगु प्रभाव क्षेत्र दुने लाका हःगु अझ ग्यानापुगु विषय खः। राजनीतिक पार्टी व देय्या सकलें राष्ट्रवादी शक्तितय्सं थुकियात गम्भीर रुपं कायेमाःगु खनेदु ।,http://www.nepalmandal.com/content/7560.html
'सगरमाथा' मखु 'चोमोलोङ्मा' खः ,"Posted on Fri Apr 9, 2010  6:04 pm NST","विश्वया दकलय् तजाःगु च्वापुगुँ सगरमाथाया उचाईयात कयाः थुगुसी हानं छक्वः विवाद पिहां वःगु दु। खास यानाः नेपाःलिसे सीमा वार्ता याः वःपिं चिनियाँ पदाधिकारीतय्सं सगरमाथाया उचाई धकाः थौंकन्हय् धायेगु यानाच्वंगु ८८४८ मिटरयात घटे यानाः ८८४४.४३ मिटर जक धायेमाः धकाः प्रस्ताव तयेवं नेपाः समक्ष थ्व समस्या पिहां वःगु खः । चीनं सगरमाथाया उचाई घटे यायेमाःगु बारे छगू हे जक कारण बिउगु दु, सगरमाथाया च्वकाय् दुगु च्वापुयात ल्याः तये मजिउ। उकिं उकियात घटे यायेबलय् थुकिया उचाई ८८४८ मिटर थ्यंक जुइ मखु धइगु उमिगु तर्क खः। नापं चीनं सगरमाथाया उचाई बारे न्हापांनिसें धायेगु याना वयाच्वंगु थ्व ल्याःयात थःपिंसं हे संशोधन यानाः थःपिनि सम्पूर्ण पाठ्यसफुली तकं च्वयेधुंकूगु जुयाच्वन । तर मात्र थुलिया लिधंसाय् सगरमाथाया उचाई बारे न्हापांनिसें धायेगु याना वयाच्वंगु थ्व ल्याः संशोधन यायेमाःगु आवश्यकता धाःसा मदु। सगरमाथा गइपिं आरोहीतय्सं च्वापु तकं गइगु खः। उमिसं च्वापु हटे यानाः  गइगु मखु। अले थ्व उचाई छाय् निगू जुल धइगु नं स्पष्ट कारण दु। निगुलिं उचाई पाय्छि खः। उकिं प्रचार यायेबलय् कारण सहित निगुलिं उचाई पित बिल धाःसां छुं मपाः। गन तक सगरमाथाया नां निगू जुयाच्वंगु खँ दु, थ्व च्वापुगुँयात 'सगरमाथा' अथवा 'माउण्ट एभरेष्ट' धायेगु सिबें उगु लागाया स्थानीय जनतां छु धाइगु खः वहे छगू जक नां बीगु पाय्छि जुइ। उमिसं थ्व च्वापुगुँयात 'चोमोलोङ्मा' धाइगु खः। थुकिया नां थ्वहे जुइमाः ।",http://www.nepalmandal.com/content/7538.html
पासपोर्ट भारतय् मबीगु साहसिक निर्णय ,"Posted on Tue Apr 13, 2010  4:02 pm NST","मेशिन रिडेबल पासपोर्ट भारतय् छापे यायेगु धकाः सरकारं याःगु निर्णय आकाझाकां वयाः लित काःगु तसकं पाय्छिगु पलाः जूगु दु। सरकारं यायेधुंकूगु थ्व निर्णय लित कायेमाः धकाः सरकारयात थीथी थासं दवाव वयाच्वंगु खः। संसदया लेखा समिति, विपक्षी पार्टी, सरकार दुनेया हे छुं मन्त्री व थःगु हे पार्टी दुनेया सभासद्त। थ्व फुक्क थासं वःगु दवावयात कदर यासें प्रधानमन्त्री माधव नेपालं अन्ततः भारतय् पासपोर्ट छापे याकेगु निर्णय लित कया धकाः निर्णय याना बिउगुलिं थुकियात सकस्यां च्वछाःगु दु । तर नेपाःमितय् मनोविज्ञान धाःसा गुलि कमजोर जुइधुंकल धइगु खँ सरकारपाखें याःगु थ्व निर्णय लिपा पिहां वःगु टिकाटिप्पणीं स्पष्ट क्यना बिल। भारतय् छापे याके धायेधुंकूगु निर्णय लित काःगु कारणं आः प्रम खनाः भारत तम्वइ व भारतं प्रमयात चीकेगु तक कुतः याइ धइगु विश्लेषण थन पिहां वयाच्वंगु दु। वास्तवय् थ्वहे इलय् नेपाःमिया सही परीक्षा यायेमाःगु खः। यदि पासपोर्ट भारतय् छापे याके मखु धाःगु कारणं हे भारतं प्रम नेपालयात सरकारं चीकेगु कुतः यात धाःसा उकियात सकस्यां छप्पँ जुयाः प्रतिकार यायेमाः। अज्याःगु इलय् माओवादी नं पार्टीगत अडानयात त्वःताः माधव नेपालया सरकारयात बचे यायेगु राष्ट्रवादी अभियानय् लगे जुइमाः। पासपोर्ट प्रकरणं हे यदि भारतं नेपालया सरकार क्वःथल व वयां लिपाया सरकारय् माओवादी फ्यतू वन धाःसा व माओवादीया राष्ट्रवादी पलाः जुइ मखु। थ्व खँयात मनन यायेमाः। सरकारया थ्व पलाः लिपा भारतं गज्याःगु नीति ज्वनी व धाःसा स्वये हे माली ।",http://www.nepalmandal.com/content/7605.html
जातीय राज्य घोषणा खारेजीया शर्त ,"Posted on Thu Feb 25, 2010  7:33 pm NST",माओवादीलिसे यदि संवाद यानाः न्ह्यायेगु खःसा माओवादीं पालना यायेमाःगु शर्त धकाः एमालें आः नकतिनि न्हय्गू शर्त न्ह्यःने हःगु दु। तर एमालें न्ह्यःने हःगु उगु शर्त गुलिखे सवालय् धाःसा थःगु हे अवधारणा स्वयां पिहां वनाच्वंगु खनेदु। उकिं एमालें थज्याःगु शर्त छाय् व छु आधारय् हल धइगु न्ह्यसः ब्वलंगु दु । एमालें न्ह्यःने हःगु उगु शर्तया दकलय् आपत्तिजनक बुँदा खः माओवादीं घोषणा याःगु जातीय राज्यत खारेज यायेगु। माओवादीपाखें घोषणा यानातःगु उगु जातीय राज्यतय्त सम्बन्धित फुक्क हे जातितय्सं समर्थन यानातःगु दु। अय् जूगुलिं उगु ज्याझ्वः माओवादीं याःगु खःसां उकियात देय्या सकलें आदिवासी जनजातिया अनुमोदन दु। उलि जक मखु स्वयम् एमालें संविधानसभाय् बुझे याःगु थःपिनि राज्य पुनर्संरचना सम्बन्धी अवधारणाय् नं जातीय राज्यया प्रस्ताव यानातःगु दु। थःपिनिगु अवधारणालिसे ज्वःलाःगु घोषणा जूगुलिं एमालें ला उगु घोषणायात समर्थन यायेमाःगु खः। तर अःखतं उकियात खारेज यायेमाः धकाः माग याःगुलिं एमाले थःपिंसं हे तयार यानातःगु अवधारणां पिहां वंगु आशंका ब्वलंगु दु। थ्व माओवादीया अवधारणा जक मखु देशय् ब्वलनाच्वंगु न्हूगु सोच व जनताया चाहना विपरित नं खः । थ्व बाहेक शिविर खाली यायेमाः धइगु छगू शर्त स्वयम् एमालें हे यानाः मजुयाच्वंगु खँय् विवाद मदु। रक्षा मन्त्री विद्या भण्डारीं सेना समायोजन बारे न्ववानादीगु धापुतिं यानाः थुकिं अवरोध ब्वलंगु खः। उकी उल्लेखित मेमेगु बुँदाय् धाःसा माओवादी सहमत जुइ हे माःगु खनेदु। उकिं हे माओवादीया इमान्दारिता नं पिलुइ ।,http://www.nepalmandal.com/content/6862.html
एमाले सभासदपाखें प्रमया राजीनामा माग ,"Posted on Mon Apr 12, 2010  3:13 pm NST","येँय् शुरु जूगु एमाले संसदीय दलया बैठकय् प्रधानमन्त्री माधव नेपालं राजीनामा बीमाः धकाः सः तइपिं सभासद्तय् ज्याः अप्वया वःगु दु। छुं ई न्ह्यः हे च्वनेगु धकाः प्रस्तावित यानातःगु खःसां प्रधानमन्त्री माधव नेपालया विशेष इनाप कथं थ्व बैठक लिज्याःगु खः। गुगु इलय् दलया बैठक च्वनेगु धकाः तिथि क्वःछि उगु खः उगु इलय् एमाले संसदीय दल दुने प्रधानमन्त्रीं राजीनामा बीमाः धकाः सभासद्तय् दथुइ हस्ताक्षर संकलनया ज्या न्ह्यानाच्वंगु खः। उकिं प्रम नेपालं बैठक छुं न्हि लिछ्यायेत इनाप यानादिल। थ्वया दथुइ वय्कलं छु यानादिल खः मसिउ, प्रम विरुद्ध न्ह्यानाच्वंगु हस्ताक्षर संकलनया ज्या दित। हस्ताक्षर संकलनया ज्या दीवं बैठक सःतल। तर थ्व बैठकय् नं राजीनामाया माग धाःसा दिउगु मदु । एमालेया थःहे सभासद्तय्सं यानाच्वंगु थ्व राजीनामाया माग पार्टीया लागिं धाथें नं गम्भीर विषय खः। न्हूगु संविधान दयेकीगु सम्भावना मदुगु कारणं उकिया दोष पार्टीया छ्यनय् लाः वइ, अय् जुयाः राजीनामा बियाः पार्टीया छबी बचे या धइगु सभासद्तय् माग खः। वास्तवय् संविधान मदयेके मफुगु खँय् जक मखु सरकारं दैनिक यायेमाःगु ज्या तकं संपादन याये मफुगु कारणं नं सरकार असफल जूगु पुष्टि जुइधुंकूगु दु। आः नकतिनि भारतय् माओवादी आक्रमणय् लानाः ७६ म्ह सैनिक जवान सीवं अनया गृहमन्त्री पी. चिदम्बरमं राजीनामा बियादिल, यद्यपि वय्कःया राजीनामा बिचाराधिन जुयाच्वंगु दु। नेपालय् आः तक छम्ह मन्त्रीं अज्याःगु नैतिकता क्यंगु मदुनि। थज्याःगु अवस्थाय् प्रमया राजीनामा माग जुइगु अस्वाभाविक मखु ।",http://www.nepalmandal.com/content/7580.html
देय् छगुलिं हे जाःगु पर्यटक वर्ष ,"Posted on Mon Mar 1, 2010  8:32 pm NST","नेपाःया छगू प्रमुख आय आर्जनया माध्यम जुयाच्वंगु पर्यटन व्यवसाययात च्वन्ह्याकेगु ताः तयाः सन् २०११ निसें शुरु जुइत्यंगु पर्यटन वर्ष ताःलाकेत देय्या फुक्कं राजनीतिक पार्टीतय्सं उगु दछि तक छुं नं कथंया बन्द व हडताल थेंज्याःगु ज्या याये मखु धकाः बचं बिउगु दु। राजनीतिक पार्टीतय्सं बन्द हडताल याये मखु धकाः बिउगु थ्व बचंपाखें पर्यटन व्यवसायीत उत्साहित जुइगु ला स्वाभाविक हे जुल लिसें मेमेगु व्यवसाय याइपिं उद्योगी व्यवसायीत नं राजनीतिक पार्टीतय् थज्याःगु मंकाः प्रतिवद्धतां लय्ताःगु खनेदु । सन् २०११ यात पर्यटन वर्ष घोषणा यानाः उगु दँय् नेपालय् झिगू लाख पर्यटक दुकायेगु ग्वसाः तयातःगु दु। थौंकन्हय् न्यागू लाख पर्यटक वयाच्वंगुली उकियात निदुगं यायेगु थुकिया उद्देश्य खः। यदि नेपालय् बन्द हडताल थेंज्याःगु ज्याझ्वः निरन्तर जुयाः गबलें विमान बन्द, गबलें होटल बन्द आदि जुयाच्वन धाःसा छक्वः वःम्ह पर्यटक हानं मवइगु जक मखु वं थःगु देशय् वनाः नेपालय् सुं नं वने मते धकाः मेगु प्रचार नं याना बी। यदि उगु दँय् फुक्क थासं माःगु ग्वाहालि वयाः ताः तः कथं पर्यटक साले फत धाःसा वयां लिपाया दँय् नं उलि हे मात्राय् पर्यटक वयेगु शुरु जुइ। उकिं मुख्य खँ थुगु दँया लक्ष्ययात सफल यायेमाःगु दु । वास्तवय् नेपाःया उद्योगी व्यवसायीत छुं याये धकाः स्वयमय् अति उत्साहित दु। उमित चिन्ता थःगु हे देयया राजनीतिक पार्टीत जुयाच्वन। पार्टीतपाखें उपिं गुलि प्रताडित जुयाच्वन धइगु खँ नं थुगुसी खने दत। उद्योगीत थें मुलुकया लागिं पार्टीत नं जिम्मेवार जुइमाःगु आवश्यक खने दत ।",http://www.nepalmandal.com/content/6907.html
आः व्यापारीतय्त ज्यान कायेगु ख्याच्वः ,"Posted on Fri Feb 26, 2010  3:48 pm NST",उद्योगधन्दा चौपट जुयाः कायल जुयाच्वंपिं देय्या व्यापारीतय्त थीथी सशस्त्र पुचःतय्सं चन्दा मबिल धाःसा ज्यान हे कायेगु धकाः ख्याच्वः बिया हयाच्वंगु कारणं देय्या व्यापारिक पुचः आतंकित जूगु दु। न्हापा थज्याःगु ख्याच्वः तत्कालिन भूमिगत पार्टी माओवादीपाखें जक बीगु याना हयाच्वंगु खःसा आः तराई लागाय् सक्रिय जुयाच्वंगु थीथी नांया सशस्त्र पुचःतय्सं अज्याःगु ख्याच्वः बीगु याना हःगु दु। नेपाःया आपालं व्यापारी उद्योगपतितय् कारखानात अप्वः यानाः तराई लागाय् हे दुगु कारणं उमिसं बिया हइगु अज्याःगु ख्याच्वलं लिच्वः लाकीगु नं स्वाभाविक खः। लिसें देय्या सुरक्षास्थिति थुलि कमजोर जुयाच्वंगु दु कि थन सुयागु स्थिति गबलय् छु जुइ धकाः धाये फइगु अवस्था मदु। सरकारं शान्ति सुरक्षा कायम याये धकाः न्ह्याक्व हे भाषण याःसां सरकारं बी धाःगु सुरक्षाया छुं हे भरोसा मदु। अति राजनीतीकरण व भ्रष्टाचारं यानाः देय्या सुरक्षा निकाय हद दर्जाया निकम्मा साबित जुजुं वनाच्वंगु दु। उकिं निहत्था व्यापारीतय्त गुगुं छगू थासं ज्यान काये धकाः ख्याच्वः वल धाःसा उमिसं छुं याये फइ मखु धकाः ढुक्क जुयाच्वनेगु अवस्था मदु। तिन्हिनय् हे सतकय् वयाः मनूयात गोलीं कयेकाः सुरक्षितपूर्वक बिसिउँ वनेगु आः थनया सामान्य घटना जुइधुंकल । उकिं व्यापारीतय्त वयाच्वंगु थज्याःगु ख्याच्वलं उमिगु मनोबल कुहां वनाः देय्या उद्योगधन्दा अझ स्यना वनीगु खतरा छखे दुसा मेखे नागरिकया जिउज्यानया सुरक्षाय् राज्य गम्भीर जुइ मफुगु विडम्बना कायम दु। वास्तवय् थ्व धइगु हे देय् असफल राष्ट्रया लँपुइ वनाच्वंगुया चिं खः ।,http://www.nepalmandal.com/content/6869.html
बन्द मयायेगु बचं लिपाया बन्द ,"Posted on Tue Mar 2, 2010  2:52 pm NST","देशय् पर्यटन वर्ष शुरु यायेगु लागिं सन् २०११ जःछि हे गुगुं नं राजनीतिक पार्टीं बन्द हडताल थेंज्याःगु ज्याझ्वः यायेगु मखु धकाः घोषणा याःगु निन्हु हे मदुनिबलय् माओवादी समर्थित वाईसीएल कार्यकर्तातय्सं सुर्खेत उपत्यका अनिश्चित काल तक बन्द यायेगु धकाः घोषणा याःगु दु। वाईसीएल व युथ फोर्स दथुइ जूगु ल्वापुइ लानाः थः कार्यकर्ता सित धकाः याःगु थ्व बन्दं यानाः उगु लागाया जनजीवन आः ग्वःन्हु तक अस्तव्यस्त जुइगु खः ठेगान मदु। यदि उगु ल्वापुइ युथ फोर्सया कार्यकर्ता सीगु खःसा उमिसं नं विरोध स्वरुप याइगु ला थज्याःगु हे बन्द जुइमाः। राजनीतिक पार्टीतय्सं बन्द हडताल याये मखु धकाः सकस्यां न्ह्यःने प्रतिवद्धता प्वंकूसां उमि भ्रातृ संगठनतय्सं मातृ पार्टीया निर्देशनयात समेत टेरे मयासे घोषणा याइगु थज्याःगु बन्द ज्याझ्वःयात सुनां पनीगु खः व धाःसा आः थथें धाये फुगु अवस्था मदु । मेगु खँ, दछि तक बन्द हडताल याये मखु धाःगु दु तर थ्वहे दछिया दुने देय्या न्हूगु संविधान जारी यायेगु तयारी नं जुयाच्वंगु दु। न्हूगु संविधान जारी जुल हे धाःसां वपाखें असन्तुष्ट थीथी खेमां विरोधय् शायद बन्द हे याइ जुइ। छुं जुयाः संविधान जारी मजुल धाःसां नं जारी यायेमाः धाइपिं पुचःतय्सं बन्द हडताल ला या हे याइ जुइ। शायद उगु इलय् राजनीतिक पार्टीतय्सं तक नं पर्यटन वर्ष सफलताया लागिं बन्द याये मखु धकाः बिउगु बचं ल्वःमंकी जुइ। थःपिंसं बियागु बचंयात ल्वःमंकेगु व उकियात सुनां लुमंका हे बिउसां नं स्थिति हिलेधुंकल धासें थःगु हे जिद्दी लादे यायेगु नेपाःया राजनीतिक पार्टीतय् पहः ला झीसं स्वया हे वयाच्वनागु खः, हानं स्वये दइगु जुल ।",http://www.nepalmandal.com/content/6922.html
हानं छक्वः भारतीय नेताया आगमन ,"Posted on Wed Mar 3, 2010  3:17 pm NST",न्ह्याक्व हे सहमतिया खँ ल्हाःसां सहमत जुइ मफयाच्वंगु देय्या राजनीतिक गतिरोध चीकेगु लागिं हानं छम्ह भारतीय नेता नेपाः भ्रमणय् वःगु दु। भारतीय कम्युनिष्ट पार्टी (मार्क्सवादी) या नेता सिताराम यचुरी थुगुसी नेपाःया राजनीतिक गतिरोध चीकेगु भारतीय सरकारया एजेण्डा ज्वनाः नेपाः भ्रमणय् वःगु खः। आः वय्कः नेपाःया थीथी नेतातय्त नापलानाः थःपिनि एजेण्डाय् खँ ब्याकेत व्यस्त जुयाच्वंगु दु। शायद नेपाःया नेतात थःथः च्वनाः समाधान याये मफुगु थ्व समस्या आः भारतीय नेताया प्रत्यक्ष उपस्थिति व निर्देशन लिपा याउँक ज्यना वनी जुइ। राजनीतिक गतिरोध भारतया थीथी प्रान्तय् नं गबलें गबलें जू। तर अन जुइगु राजनीतिक गतिरोध चीकेत गबलें नं अनया केन्द्रं हस्तक्षेप यायेम्वाः। न याःगु हस्तक्षेपयात स्वीकार हे याइ। तर नेपाःया खँ बिस्कं दु। थन भारतया हस्तक्षेप थुलि आवश्यक जुयाच्वनी कि उलि ला अनया केन्द्रीय नेतातय्सं थःगु हे देशया गुगुं प्रान्तय् तक नं यायेमाःगु खइ मखु। माओवादीतय्सं स्वाधीनताया आन्दोलन न्ह्याकाच्वंगु इलय् हे भारतीय नेतां याःगु थ्व भ्रमणयात स्वयम् माओवादीं नं साथ बियाच्वंगु दु। थ्व खास यानाः माओवादीया हे लागिं जुयाच्वंगु भ्रमण खः। मेपिं छ्वया हल धाःसा माओवादी तयार मजुइ धकाः छम्ह वामपन्थी नेतायात हे भारतं छ्वया हःगु खः। थज्याःगु ज्याय् केवल भारत यात जक दोष बीगु नं पाय्छि मजुइ। छाय्धाःसां नेपाःया नेतात थःपिं हे जानाः थःगु समस्या ज्यंकेगु ज्या मयात धाःसा अन पिनेयापिं वयाः म्हितेगु थाय् प्रशस्त दइ। नेपाःया नेतातय्सं अज्याःगु थाय् बियाच्वंगु दु ।,http://www.nepalmandal.com/content/6946.html
गुलि कमजोर जुयावंगु नेपाल प्रहरी? ,"Posted on Fri Mar 5, 2010  7:01 pm NST","सर्वसाधारणयात सुरक्षा बीगु लागिं खटे जुइमाःपिं प्रहरी प्रशासन आः वयाः गुलि जक कमजोर जुइधुंकल धइगु खँ प्रहरीया हे छम्ह विशिष्ट अधिकारीयात ज्यान कायेगु धकाः बियाहःगु ख्याच्वःपाखें प्रस्ट याःगु दु। न्हापा स्वनिगःया इन्चार्ज जुइधुंकूम्ह प्रहरी अधिकृत नवराज सिलवालयात आः नकतिनि अज्ञात थासं फोन यानाः ज्यान कायेगु जुइ धकाः ख्याच्वः बियाहःगु खःसा उकिं यानाः वय्कःयात आतंकित नं याना बिउगु दु। छम्ह प्रहरी अधिकृतयात ज्यान कायेगु धकाः ख्याच्वः बियाः सुनां नं मनोरंजन जक याःगु ला अवश्य नं खइ मखु । छखे प्रहरी अधिकृतयात ज्यानया ख्याच्वः वयाच्वंगु इलय् लाक्क हे मेखे सञ्चार उद्यमि जमिम शाहयात स्यायेगु ज्याय् प्रहरी सेवा दुनेया हे छुं अधिकृतस्तरयापिं मनूत समेत संलग्न जुयाच्वंगु समाचार नं पिहां वःगु दु। वास्तवय् थ्व निगू घटनाया दथुइ छुं स्वापू मदुसां थुपिं थवंथवय् परिपूरक घटना धाःसा अवश्य  खः। थौंकन्हय् नेपाःया प्रहरी जनताया सेवा सिबें नं गज्याःगु आपराधिक ज्याय् संलग्न जुयाच्वन धइगु खँ जमिम शाहया हत्याय् प्रहरी हे लगे जूगु घटनां क्यं। प्रहरीत थज्याःगु ज्याय् लगे जूगु कारणं थौं देय्या प्रहरी शक्ति अतिकं कमजोर जुयाच्वंगु दु। उकिया नापनापं प्रहरी शक्ति दुने जुइगु राजनीतिक हस्तक्षेप, राजनीतिक शक्तिया बः कयाः प्रहरी दुने जुइगु भ्रष्टाचारं प्रहरीयात थःगु कर्तव्य सिबें नं अन्य ज्याय् अप्वः केन्द्रित याना बिउगु दु। थुकिं यानाः नं थौं प्रहरीयात छम्ह अपराधीं फोन यानाः ज्यान कायेगु धकाः ख्याच्वः बी फइगु तह तकया कमजेर स्थितिइ थ्यंका बिउगु खः। थ्व धइगु नेपालय् प्रहरी मदु बराबरया अवस्था खः ।",http://www.nepalmandal.com/content/6988.html
गृहमन्त्री छु यानाच्वन थौंकन्हय्? ,"Posted on Fri Mar 5, 2010  12:23 pm NST","देय्या सुरक्षा स्थिति न्हियान्हिथं हे स्यना वनाच्वंगु झ्वलय् आः सञ्चार ख्यःलिसे सम्बद्ध मनूत नं आक्रमणया निशाना जुया वःगु दु। येँय् सञ्चार उद्यमि जमिम शाहया हत्या लिपा जनकपुरय् मेम्ह सञ्चार उद्यमि अरुण सिंहानियाया हत्या जूगु दु। सञ्चार उद्यमितय् हत्यायात कयाः थनया पेशागत समूह आक्रोशित जुयाच्वंगु इलय् लाक्क येँय् जमिम शाहयात स्याःगु शैलीं हे हानं मेम्ह छम्ह व्यक्तित्वयात स्यायेगु कुतः जूगु दु। खुल्ला सतकय् पेस्तोलं कयेकाः अपराधी बिसिउँ वनेत सफल जूसां प्रहरीं धाःसा सुयातं ज्वने मफु। जमिम शाहया हत्या प्रकरणय् प्रहरीं छुं हे मयाः धकाः खुब आलोचना जूगुलिं नागेन्द्र किसन पाम्पटीयात याःगु आक्रमण लिपा प्रहरीं  तुरुन्त हे नाका नाकाय् छानबिन यानाः 'छुं' यायेगु कुतः याःगु दु। तर प्रहरीं कुतः यातं नं अपराधी धाःसा प्रहरीया घेराय् लाये मफुनि । थज्याःगु खुलेआम हत्याया घटनां देय्या सुरक्षास्थिति गुलि स्यनाच्वन धइगु खँ स्पष्ट याःगु दु। उकिं थ्व अवस्थाय् सुरक्षायात गय् यानाः बल्लाकेगु खः उकिया बारे गम्भीर रुपं बिचाः यायेमाःगु अतिकं आवश्यक दु। यदि वर्तमान गृहमन्त्रीं अज्याःगु बिचाः याये मफुसा वय्कःयात चीकाः मेम्ह हयाः जूसां थुखेपाखे पलाः न्ह्याकेमाःगु स्थिति दु। थ्व छगू राष्ट्रिय समस्या खः। आः नं गुलिखे पत्रकार, व्यवसायीयात ज्यान कायेगु ख्याच्वः वयाच्वंगु दु। थ्व समस्या ज्यंकेत सरकारं विपक्षीया समेत साथ कयाः पलाः न्ह्याकेमाःगु आवश्यक जुइ। फुक्क शक्ति छप्पँ जूसा अपराधयात पने मफइगु मखु, तर उकिया लागिं नुगः व कुतः नितां माः ।",http://www.nepalmandal.com/content/6970.html
सत्ता चुनावं मखु बन्दूकं हे प्राप्त जुइगु खःला? ,"Posted on Mon Mar 8, 2010  1:29 pm NST","नेपाःया आन्तरिक समस्या समाधान यायेगु धकाः थन वयाच्वंम्ह भारतीय कम्युनिष्ट पार्टीया नेता सिताराम यचुरीं नेपालय् चुनाव त्याकाः दकलय् तःधंगु दल जुइत ताःलाःसां नं माओवादीत सत्तां पिने लानाच्वंगु कारणं भारतीय माओवादीत राजनीतिया मुलधारय् वयेत ग्यानाच्वन धकाः यानादीगु विश्लेषण अतिकं यथार्थवादी जू। माओवादी धइपिं 'सत्ता बन्दूकया नालं प्राप्त जुइ' धइगु धापूयात विश्वास याइपिं राजनीतिक प्राणी खः। नेपाःया माओवादीत अज्याःगु विश्वासयात त्वाःथलाः सत्ता जनताया मतपाखें नं प्राप्त जुइफु धइगु न्हूगु विश्वास ज्वनाः मुलधारय् कुहां वःपिं खः। तर जनताया अत्यधिक मत प्राप्त जुलं नं सत्ता धाःसा प्राप्त मजूगु कारणं सत्ता प्राप्तीया लागिं बन्दूकया नाल बाहेक मेगु लँपु हे मदु धइगु पुलांगु विश्वासय् लिहां वनीगु खतरा उतिकं दु। अय् जूगुलिं नेपाःया माओवादीत चुनावपाखें तःधंगु दल ठहर जुलं नं सत्ताय् मथ्यंगु खनाः भारतीय माओवादीत थारान्हुयाच्वन धकाः यचुरीं यानादीगु विश्लेषण स्वाभाविक खनेदु। कन्हय् थ्वहे विश्लेषण नेपाःया माओवादीं नं याना हल धाःसा अबलय् उपिं हानं नं सत्ता प्राप्तीया लागिं बन्दूकया नालपाखे हे फस्वः मवनी धकाः धाये फुगु अवस्था मदु। आः हे नं माओवादी दुनेया गुलिखे कडा बिचाःया नेतातय् बिचाः न्यनेगु खःसा माओवादी पुलांगु लँपुइ लिहां वनी ला धकाः ग्यायेमाःगु अवस्था दु। उकिसनं नेपाःया वर्तमान संक्रमण अवस्था, देय्यात आवश्यक जुयाच्वंगु राष्ट्रिय सहमति आदि फुकयात ध्यानय् तयेबलय् चुनावं तःधंगु शक्ति ठहर जूगु पार्टी सत्तां पिने लाइगु स्वस्थकर खने मदु ।",http://www.nepalmandal.com/content/7019.html
फुक्क पार्टीयात गाडीया सुविधा ,"Posted on Thu Mar 11, 2010  2:40 pm NST",प्रधानमन्त्री माधव नेपालया नेतृत्वय् दुगु वर्तमान सरकारं संविधानसभाय् दुथ्याःगु २५ गुलिं पार्टीया नेतायात गाडी सुविधा बीगु धकाः निर्णय यानाः राष्ट्रिय धुकुती मेगु छगू प्वाः खना बिउगु दु। प्रधानमन्त्री नेपालया सरकारं याःगु थ्व निर्णय संविधानसभाय् दुथ्याःगु पार्टीतय् आवश्यकता स्वयां नं थःगु सरकार टिके यायेत ल्ह्वंगु मेगु छगू आत्मघाती पलाः जक खः । नेपाःया आर्थिक अवस्था गुलि ग्यानापुगु स्थितिइ ध्यनेधुंकल धइगु खँ आः सुनां नं कनाच्वने माःगु विषय मखये धुंकल। थज्याःगु अवस्थाय् देय्या धुकू बल्लाकेगु मस्वये सरकार टिके यायेगु नामय् लाःलाथे दां खर्च याना जुइगु अधिकार थ्व सरकारयात कदापी मदु। खतुं संविधानसभाय् दुथ्याःगु फुक्क हे दलयात गाडी सुविधा बीगु थ्व निर्णय पुलांगु माओवादीया सरकारं हे याना तःगु खः। यद्यपि अबलय् थ्व निर्णय लागू मजुल। यदि जूगु जूसा माओवादीया सत्तालोलुप ख्वाःपाः अबलय् हे पिलुइगु खः। अबलय् कार्यान्वयन याये मजिउ धकाः थानाच्वंगु ज्यायात पुलांगु हे सरकारया निर्णय खः धकाः लागू यायेगु धइगु सरकारया मेगु निर्लज्जता खः। पुलांगु सरकारं थ्व जक मखु मेमेगु नं जनताया हीत जुइगु निर्णयत यानातःगु दु। सरकारं उकियात कार्यान्वयन मयासे थ्वहे निर्णय छगू जक छाय् कार्यान्वयन याये माल? थ्व थम्हं गल्ती यानाः दोष फुक्क कर्पिनि कपालय् दिकेगु औसत नेपाली मानसिकताया प्रदर्शनी जक खः। सरकारया थ्व निर्णययात गुलिखे इमान्दार पार्टीतय्सं बहिष्कार यायेगु धकाः नं निर्णय यायेधुंकूगु दु। थज्याःगु फजुल खर्च जुइगु ज्या सरकारं नं तुरुन्त लित कायेमाः ।,http://www.nepalmandal.com/content/7094.html
विश्व नेवाः संगठन स्वनेगु ऐतिहासिक कुतः ,"Posted on Mon Mar 8, 2010  7:02 pm NST","नेपाः दुने च्वंपिं जक मखु विश्वया हे थीथी थासय् च्वनाच्वंपिं नेवाःतय् लागिं छगू लसताया खँ जूगु दु - विश्व नेवाः संगठन दयेकेगु तयारी। आःयात अमेरिकाय् च्वनाच्वंपिं छुं नेवाः कार्यकर्तात जानाः न्ह्याकूगु थ्व ज्यां विश्वया फुक्क हे नेवाःतय्त छपाः हे कुसा क्वय् हयाः बल्लाकेगु ताः तःगु दु। थ्व तसकं च्वछायेबहःगु ज्या खः। थुकिं नेपालय् च्वनाच्वंपिं जक मखु विश्वया फुक्क हे देशय् च्वंपिं नेवाःतय्त उत्साहित याना बिउगु दयेमाः। थौं विश्व गुगु रुपं विकास जुजुं वनाच्वंगु खः, अले नेवाःत थीथी कारणं विश्वन्यंकं गुगु रफ्तार न्यना वनाच्वंगु खः, उकियात वाःचायेकाः नं थज्याःगु छगू मंकाः कुसा दयेकेमाःगु खँयात ताः ई न्ह्यवंनिसें वाःचायेका हयाच्वंगु खः। थौंया मनूत दूरीया ल्याखं न्हय्गू समुद्र पारी च्वंम्ह खःसां प्रविधिं उमित थःगु हे छेँया जःलाखःला स्वयां नं सतिक तया तःगु दु। उकिं विश्वन्यंकंया नेवाःत गय् यानाः छथाय् च्वने फइ धकाः न्ह्यसः तयाच्वनेमाःगु शायद आवश्यकता मदु। तर संगठन धायेधुंकल कि उकियात मात्र छगू सुविधासम्पन्न प्रविधि दुने जक सीमित याना तयेगु धाःसा उचित मखु। उकियात महसुस याये फइगु भौतिक रुप नं बीमाःगु आवश्यक जुइ। थौंया ई नेवाःतय्त आर्थिक रुपं नं सम्पन्न यानाः न्ह्यःने यंकेगु ई खः। संघीय व्यवस्था अन्तर्गत नेवाःतय्गु बिस्कं राज्य दइबलय् अन उद्योग, रोजगारी, व्यापार, व्यवसाय फुक्कया उपलब्धता गय् यानाः चूलाकेगु खः उखेपाखे थज्याःगु संस्था न्ह्यचिल धाःसा उकिया सार्थकता अप्वः दइ। नेवाःतय्त धाथें छधी यायेगु मू लँपु नं थ्वहे खः। विश्व नेवाः संगठन ताःलायेमा धकाः झीसं कामना याये ।",http://www.nepalmandal.com/content/7033.html
हाकनं छक्वः सत्ता समीकरणया कासा ,"Posted on Mon Mar 15, 2010  3:20 pm NST","न्हूगु संविधान दयेकेगु धकाः चुनाव यानाः गठन जूगु संविधानसभायात हानं छक्वः सत्ता समीकरणया कासा म्हितेगु खुल्ला तिंख्यः दयेकीगु जूगु दु। एनेकपा (माओवादीं) आः सदनया विशेष अधिवेशन सःतेगु लागिं तयारी शुरु याःगु दुसा थौंकन्हय् दुने हे दर्ता नं यायेत्यंगु दु। देशय् विशेष अधिवेशन हे सःते मायेक अज्याःगु छुं घटना जूगु मदुनि। न्हापा न्हापा नं विशेष अधिवेशन धइगु खास यानाः सरकार हिले माल कि जक सःतेगु याना वयाच्वंगु खः। आः नं माओवादीं विशेष अधिवेशन सःतेत्यंगु सत्ता समीकरणया कासा म्हितेत हे खः धइगु खँय् शंका मदु। वंगु च्याला गुला न्ह्यः चले जुयाच्वंगु सदनयात माओवादीं निरन्तर घेराउ यानाः नियमित ज्या जक याके मबिउगु मखु बजेट तकं पेश याके मबीगु ज्या याःगु खः। अबलय् जारी सदन तकं चले याके मबिउपिं माओवादीत आः बन्द जुयाच्वंगु सदनया विशेष अधिवेशन सःतेमाल धकाः ब्वाँय् जुयाच्वंगुया लिउने सत्ता समीकरण बाहेक मेगु छुं दुध धकाः बिचाः याये फइ मखु। ख ला सतक संघर्ष यानाः हे सरकार चीके धकाः लगे जूपिं माओवादीतय्सं अन्तिमय् अथे याये मफयेवं आः सदनं सरकार चीकेगु ज्या यायेत्यन धकाः संसदवादीत लय्ताये ला फु। तर विशेष अधिवेशन सःतेगु थ्व ज्यां सरकारयात अस्थिर यानाः संविधान दयेकेगु ज्यायात हानं अलपत्र लाका बीगु धाःसा निश्चित दु। संविधान पिहां वयेत आः करिब निला ति हे जक ई ल्यं दनिगु थ्व इलय् संविधान च्वयेगु ज्यायात छखे त्वःताः सरकार हिलेगुपाखे निं पलाः न्ह्याकेबलय् थुकिं जनतायात अझ गुलि निराश याइगु खः, व ला ल्यं हे दनि ।",http://www.nepalmandal.com/content/7168.html
नेपाःया म्हसीका व पं. हेमराजया योगदान ,"Posted on Tue Mar 16, 2010  4:57 pm NST","नेपाःया मौलिक लिपिया अनवरत अनुसन्धान व नेवाः बौद्ध संस्कृतिया धरोहर जुयाच्वंगु स्वयम्भु महाचैत्य लगायत थीथी बाहाःबहीया दुग्यंगु अध्ययन यानाः विश्वया न्ह्यःने तयेगु ज्याय् ज्वः मदुगु योगदान बियादीम्ह पण्डित हेमराज शाक्य म्हिगः मंत। नेपालं थौं नं विश्वया न्ह्यःने ब्वयेगु याना वयाच्वंगु थःपिनि सांस्कृतिक सम्पदा, मौलिक लिपिया विषयय् वय्कलं यानादीगु खोजया मूल्यांकन यायेगु खःसा पण्डित शाक्य नेपाःया छम्ह राष्ट्रिय व्यक्तित्व खः व वय्कःया निधनं मुक्कं राष्ट्रयात हे छगू तःधंगु क्षति जूवंगु दु । पण्डित शाक्यं पिकयादीगु थीथी झिंछगू नेवाः लिपिया संग्रहं नेपाःया हे छगू तःधंगु सम्पत्तियात तनीगुपाखें पना बिउगु दु धाःसां छुं मपाः। लोप जुइगु अवस्थाय् थ्यनेधुंकूगु नेपाःया थीथी लिपिया खोज यानाः उकियात वय्कलं संरक्षण यानादीगु कारणं यानाः हे थौं लिपि सम्बन्धी ज्या याइगु थीथी संस्थां उकियात व्यापकता बी खनाच्वंगु खः। लिपि शिक्षणया व्यापकता हे थौं भाषा व जातीय चेतना थनेगु छगू माध्यम जुयाच्वंगु खँय् निगू मत मदु जुइमाः । थ्व ख्यलय् थम्हं फुगु योगदान यायेधुंकाः थुकी न्हू पुस्ता नं दुहां वयेमा धकाः वय्कलं हेमराज सिरपाः व हेमराज हःपाः सिरपाः स्वनाः थ्व ख्यः प्रतिया प्रगाढ आस्था नं ब्वयादीगु खः। वय्कः थम्हं नं थ्व ख्यलय् समर्पित जुयाः आपालं सिरपाः व सम्मान प्राप्त यानादीगु दु। वय्कःया हे योगदानं यानाः देश व जातिं नं सम्मान काये खनाच्वंगु दु। वय्कलं न्ह्याका थकूगु थ्व पलाःयात आः न्हूगु पुस्तां निरन्तरता बियाः वय्कःयात सदां जीवित याना तयेमाःगु दु ।",http://www.nepalmandal.com/content/7184.html
कुर्सी मोहया अभूतपूर्व प्रदर्शन ,"Posted on Wed Mar 17, 2010  5:08 pm NST","प्रधानमन्त्री माधव कुमार नेपालयात देशय् मयासें मगाःगु अनेक ज्याखँत मध्ये थःगु सरकार बचे यायेगु ज्या हे दकलय् महत्वपूर्ण ज्या जुयाच्वन धइगु खँ हानं छक्वः पुष्टि जुल। वय्कःया सरकार विरुद्ध माओवादीं अविश्वासया प्रस्ताव तइन धइगु खँ सार्वजनिक जुइसातकि वय्कलं थःगु ज्या यायेगु शैली व दैनिक कार्यतालिकाय् हे ब्यापक हिउपाः हयादीगु दु। अविश्वास प्रस्तावया चर्चा नापनापं वय्कलं सर्वदलीय बैठक सःतेगु, गुगुं नं सार्वजनिक कार्यक्रमय् वनाः उद्घाटन व भाषण मयायेगु, वालुवाटारय् पार्टीया असन्तुष्ट नेतात सःताः भ्वय् नकेगु, पार्टीतलिसे अलग अलग सःताः खँ ल्हायेगु, संविधान निर्माणया ज्याय् वयाच्वंगु पंगः चीकेगु थेंज्याःगु ज्याखँत शुरु याना हःगु दु। वय्कःया दिनचर्याय् खने दया वःगु थ्व हिउपालं प्रधानमन्त्री नेपालया कुर्सी अविश्वासया प्रस्ताव नांगु फसं हुतुहुतुं सना हःगु संकेत बियाच्वंगु दु। अले उकियात थामे यायेगु लागिं प्रम नेपालं न्हापा गबलें मक्यंनि कथंया स्फुर्ति क्यना हःगु दु । खतुं माओवादीं विशेष अधिवेशन सःतेगु धकाः हल्ला याःसां अविश्वास प्रस्ताव तइगु खः लाकि मखु धइगु खँ धाःसा अझं क्वःजिउगु मदुनि। अथे खःसां सरकार बचे यायेगु लागिं प्रम माधव नेपालं क्यनादीगु अभूतपूर्व सक्रियतां वय्कःयाके सत्तालिप्सा बाहेक मुलुकया लागिं मेगु छुं हे कार्यक्रम मदु धइगु खँ स्पष्ट याना बिउगु दु। देय् थज्याःगु गम्भीर संक्रमणया मोडय् थ्यनाच्वंगु इलय् नं थःगु डेढ फिट तजाःगु कुर्सी छगू बाहेक मेगु छुं हे सोच तये मफुम्ह मनूयात प्रधानमन्त्रीया रुपय् क्वबियाः मुलुक घिसे जुयाच्वने माःगु झी नेपाःमिया दुर्भाग्य खः ।",http://www.nepalmandal.com/content/7220.html
आन्दोलनया उपलब्धी विरुद्धया मोर्चात ,"Posted on Sun Mar 21, 2010  5:12 pm NST","२०६२/६३ या जनआन्दोलन ब्व २ पाखें देय्यात आः तक प्राप्त जूगु उपलब्धी धइगु राजतन्त्रया अन्त्य यासें गणतन्त्रया पलिस्था, धर्म निरपेक्षता व संघीय व्यवस्थाय् वनेगु प्रतिवद्धता खः। तर विडम्बना, आन्दोलन व द्वलंद्वः मनूतय् बलिदानं प्राप्त जूगु थ्व स्वंगुलिं उपलब्धीयात ध्वस्त यायेगु लागिं आः थीथी मोर्चा व कोणं कुतः शुरु जूगु दु। गणतन्त्र मदयेकेगु लागिं ला स्वयं पुलांम्ह जुजु ज्ञानेन्द्र व पुलांपिं खाँट्टी पंचत लगे हे जुयाच्वंगु जुल। धर्म निरपेक्षता मदयेकेगु लागिं भारतपाखें थीथी नामधारी बाबात नेपाः वया: होम यज्ञादि यासें पुलांपिं दरवारिया व बहुदलीय व्यवस्थाया भ्रष्ट नेतातय्त छगू हे थासय् मुंकेगु कुतः जुयाच्वंगु दु। अले संघीय व्यवस्था मदयेकेगु लागिं आः नकतिनि हे मशालया नेता चित्रबहादुर केसीया अध्यक्षताय् एमाले व कांग्रेसया समेत ब्राम्हणवादी नेतातय् बथान मुंकेगु ज्या सम्पन्न जूगु दु। गणतन्त्र, धर्म निरपेक्षता व संघीय व्यवस्थायात संस्थागत यायेगु लागिं थुकिया समर्थक शक्तित संविधानसभाय् व्यस्त जुयाच्वंगु थ्व मौका लाकाः उमिसं त्वःता थकूगु सतकयात आः न्हूगु नेपाःया प्रतिगामी शक्तितय्सं कब्जा यायेगु कुतः यानाच्वंगु दु। वास्तवय् माओवादीं सरकार व संसद जक मखु सतक नं थःपिंसं हे कब्जा याना तयेमाः धकाः धाइगु थ्वहे कारणं खः। छाय्धाःसां अग्रगामीतय्सं सतक त्वःतल धाःसा उगु खाली थाय् प्रतिगामीतय्सं कायेत स्वइगु जुयाच्वन । पंचायतकालय् प्रतिकार समूह गठन याये थें आः गठन याःगु संघीयता विरोधी समिति, हिन्दू राष्ट्रवादी मण्डले व पारस शाहया तलबः फ्यइपिं तत्वतय्त न्हूगु संविधानं सखाफ याना छ्वयेमाःगु आवश्यक दु ।",http://www.nepalmandal.com/content/7262.html
नुगः काइँया मिनीगु गाडी दुर्घटना ,"Posted on Fri Mar 19, 2010  5:54 pm NST","सुदूर पश्चिमय् हानं छगः यात्रुवाहक बस दुर्घटना जुयाः आपालं मनू सीगु दु। थ्व ध्वः च्वयाच्वनागु इलय् तक ३१ म्ह मनू सीधुंकूगु ल्याः पिहां वःगु दुसा मेपिं अझ झिम्ह खुसिइ तनाच्वंगु दनि धाःगु दु। पश्चिमया कर्णाली खुसिइ बस कुतुं वनाः थ्व दुर्घटना जूगु खः। मात्र छगः बस दुर्घटना जुयाः थुलिमछि मनू सीगु थ्व तःधंगु मध्येया हे छगू घटना खः। नेपालय् गाडी दुर्घटनाय् लानाः यक्व मनू सीगु थ्वहे न्हापांगु घटना मखु। अप्वः धइथें थज्याःगु दुर्घटनाया कारण धइगु गाडीइ यक्व मनू तया हइगु हे जुयाच्वंगु दु। आः दैलेखय् दुर्घटना जूगु गाडीइ नं छतय् समेत ल्याः खाये मफयेक मनू तयाहःगु खः। थुकिं हे गाडीया नियन्त्रण तंकाः थज्याःगु दुर्घटना याकीगु खः। उकिं गाडीइ क्षमता स्वयां अप्वः यात्रु तयेगु ज्यायात कडा रुपं पनेमाःगु दु। थुकियात प्रहरी प्रशासनं पनेगु ला थःगु थासय् द हे दु, उकिया नापनापं सम्बन्धित यातायात सेवां नं उकियात नियन्त्रण यायेमाःसा दकलय् न्हापां स्वयं यात्रुं अज्याःगु यात्रा मयायेगु ज्या यायेमाः। हथाय्, वने हे माः, आदि धइगु त्वहःचिनाः यात्रुत न्ह्याथेंज्याःगु खतरापूर्ण यात्रा यायेत तयार जुयाच्वंत्तले यातायात व्यवसायीतय्सं हे ध्यबा कमे यायेगु लागिं यात्रुयात म्येय् व दुगुचा सरह कोचे याइगु स्वाभाविक खः। उकिं थुकी यात्रु सचेत जुइमाःगु न्हापांगु शर्त खः। यदि व्यवसायीं अथे यानाः नं तयेगु कुतः यात धाःसा उकियात बहिष्कार यायेगु नापं प्रशासनय् वनाः उकिया उजुरी तयेगु ज्या नं यात्रुं याना बीमाः। प्रशासनं नं दुर्घटना लिपा लाश ल्याः खायेगु सिबें दुर्घटना हे याके मबीगु पाखे कडा कारवाही न्ह्याकूसा जनताया अकाल मृत्युयात पने फइगु खइ ।",http://www.nepalmandal.com/content/7247.html
त्वःता थकूगु न्ह्यसःत ,"Posted on Sun Mar 21, 2010  5:12 pm NST","नेपाली कांग्रेस दुने जक मखु समग्र नेपालय् हे २०४६ सालंनिसें एकछत्र राज याना वयाच्वंम्ह शीर्षपुरुष गिरिजाप्रसाद कोइराला म्हिगः आकाझाकां मदयेवं मुक्कं देय् धाथें हे शोकमग्न जूगु दु। शुरुइ परिवारवाद, वामपन्थी विरोधी आदि आदि कथंया द्वपं लानाच्वंम्ह खःसां लिपांगु इलय् वयाः नेपाःया छम्ह राष्ट्रिय नेताया रुपय् हे उदय जुयाच्वंम्ह भाजु कोइरालाया म्हिगः ८६ दँया वैंशय् निधन जुइवं नेपाली राजनीतिइ अनेक कथंया न्ह्यसःत पिहां वःगु दु। खास यानाः वय्कः मदयेधुंकाः आः देशय् न्ह्यानाच्वंगु शान्ति प्रक्रिया छु जुइगु खः? जेष्ठ १४ गते जारी यायेगु धकाः तयारी यानाच्वंगु न्हूगु नेपाःया संविधान छु जुइगु खः? थीथी गुट उपगुटय् विभाजित जुयाच्वंगु नेपाली कांग्रेसया आन्तरिक राजनीति छु जुइगु खः? आदि आपालं यक्षप्रश्न त्वःताः महानायक कोइराला महा यात्रापाखे प्रस्थान जुयादीगु दु । धाथें धायेगु खःसा थःगु सम्पूर्ण राजनीतिक जीवनय् देशय् कोइराला हे मदयेक मगाःगु ई धइगु थौंया हे ई खः। थ्व स्वयां न्ह्यः भाजु कोइराला गुलि नं पटक देशया प्रधानमन्त्री जुयादिल व वय्कःया आवश्यकता जुयाः जूगु मखु। उकिया लिउने मेमेगु हे राजनीतिक जोडघटाउया कासात दु। तर विडम्बना छु जुल धायेबलय् थौं देशं कोइरालाया नेतृत्व अति व्यग्रपूर्वक आवश्यक महसुस यानाच्वंगु इलय् वय्कःया निधन जूगु दु। अथे जुयाः नं वास्तवय् वय्कःया निधन नापंनापं देय्या राजनीतिइ थुपिं न्ह्यसःत जन्म जूगु खः। यदि कोइराला लिपाया नेतातय्सं थुपिं न्ह्यसःया पाय्छि लिसः माला वने फत धाःसा कोइराला प्रति धाथेंया श्रद्धांजलि प्वंकूगु नं जुइ अले वय्कःया म्हगस पूवंकेगु पलाः न्ह्याकूगु नं जुइ। अथे मयासे थुपिं न्ह्यसःया दथुइ हे तना वनेगु ज्या जुल धाःसा उकिं नेपाःया राजनीतियात आः स्वयां नं खतरनाक मोडय् यंकाः छ्वावाना बीगु नं निश्चित दु । थ्व राष्ट्रिय शोकया घडीइ मदुम्ह कोइरालाप्रति दुनुगलंनिसें श्रद्धांजलि प्वंकुसें दुःखं क्यंपिं छेँजःपिंत बिचाः हायेके अले शोकयात शक्तिइ हिलाः न्हूगु नेपाः दयेकेगु लँपुइ सकलें न्ह्याये धकाः प्रण याये ।",http://www.nepalmandal.com/content/7263.html
षडयन्त्रया न्हापांगु पलाः - ह्विप ऐन ,"Posted on Thu Mar 25, 2010  6:53 pm NST",न्हूगु संविधान दयेके धकाः वःपिं संविधानसभाया सभासद्तय्त नं ह्विप लागू जुइ कथंया कानून हयाः सरकार नापं तःधंगु राजनीतिक दलतय्सं जनतां चाहना यानाच्वं कथंया संविधान मदयेकेगु सन्देश बिउगु दु। संविधानसभाय् उल्लेख याइगु बुँदाया बारे मतदान जुइबलय् सभासद्तय्सं थःपिनि स्वविवक छ्यले दइ धकाः न्हापा यानातःगु व्यवस्थायात खारेज यानाः आः उकी थःगु स्वविवेक छ्यलेगु मखु पार्टीं गन भोट ति धाल अन हे तयेमाः धइगु न्हूगु प्रावधान हःगु खः। थुकिं यानाः सभासद्त थःगु आस्था व बिचाःया आधारय् मत बीगुपाखें पूर्ण तयाः बञ्चित जूगु दु। थौंकन्हय् दलतय् दुने जुयाच्वंगु वादविवाद स्वयेगु खःसा थुमिसं न्हापा संविधानसभाया चुनावय् जनताया न्ह्यःने गुगु घोषणापत्र प्रस्तुत यानाः भोट फ्वंगु खः आः उगु घोषणापत्रया विपरित वनाः संविधान दयेकीगु संकेत खने दयावःगु दु। थ्व अर्थय् आः चुनाव त्याका वःपिं सभासद्तय्सं चुनावया इलय् जनतायात गुगु बचं बिया वःगु खः उकी हे तक नं भोट तये मखनीगु जूगु दु। यदि तल धाःसा उमिगु सभासद् पद तकं खारेज जुइगु खतरा दु। चुनावया इलय् छगू दस्तावेज बीगु तर संविधान दयेकेगु इलय् उकिया अःखः बुँदाय् भोट बिउ धकाः सभासद्तय्त ह्विप जारी यायेगु धाथें नं विडम्बना खः। राजनीतिक पार्टीतय्सं संविधानसभाया चुनाव व चुनावया इलय् जनतायात बिउगु बचं प्रति याःगु थ्व ति 'भद्दा मजाक' मेगु छु जुइ? ह्विप सम्बन्धी थ्व ऐन वर्तमान संविधानसभायात थुकिया मूल एजेण्डां पिने यंकाः जनतायात संविधान मखु मात्र भ्वंया थू छथु ज्वंकेगु षडयन्त्रया न्हापांगु पलाः खः ।,http://www.nepalmandal.com/content/7343.html
देशय् शान्ति दुसा जक वय्कःयात चिरशान्ति ,"Posted on Mon Mar 22, 2010  3:41 pm NST","नेपाःया समसामयिक राजनीतिया शीर्ष पुरुष धकाः च्वछायातःम्ह पुलांम्ह प्रधानमन्त्री गिरिजाप्रसाद कोइरालाया निधनयात मनूतय्सं 'कांग्रेस सभापति' या अवसान धकाः मकाः। थ्व वय्कःया नेतृत्वयात राष्ट्रं स्वीकार याःगुया चिं खः। वय्कः मदयेधुंकाः मिडियाय् वयाः थःगु बिचाः प्वंकादीपिं फुक्क धइथें नेतातय् धापू न्यनेगु खःसा निष्कर्ष छगू हे जक पिहां वइ, कोइरालां देशय् शान्ति स्थापनाया लागिं याना थकूगु कुतः अझं पूमवंनि, उकियात पूवंकेगु खःसा आः गुगुं छगू राजनीतिक दलया नेता जक जानाः मखु फुक्क हे दलया फुक्कं नेतात जानाः ज्या याये माःगु आवश्यकता दु। माओवादी, कांग्रेस, एमाले लगायतया नेतातय्सं आः कोइरालां शुरु याना थकूगु शान्ति प्रक्रियायात पूर्णता बीगु खःसा सकलें दल व नेतातय् दथुइ 'एकता, सहमति व सद्भाव' मदयेकं मगाः धइगु अभिव्यक्ति बिउगु दु। कोइराला मदये सातकि हे फुक्कं दलया नेतातय्सं थज्याःगु एकता व सहमतिया आवश्यकतायात अझ नुगलंनिसें महसुस यानाहःगु धाथें नं सकारात्मक खँ खः। डा. बाबुराम भट्टराईनं धयादी थें आः देशय् कोइराला ति उचाई दुम्ह याकः व्यक्तित्व सुं नं मदु। उकिं आः थन धाथें शान्ति हयेगु खः व देय्यात उन्नतिया लँपुइ यंकेगु खःसा ल्यं दनिपिं फुक्कं नेतात मिले जुयाः कोइरालां दथुइ त्वःता थकूगु ज्यायात पूर्णता बीमाः। देशय् पूर्ण शान्ति वःसा हे जक कोइरालाया 'आत्मा'यात नं चिरशान्ति दइ। कोइरालायात चिरशान्ति दयेमा धयां जक वय्कःयात शान्ति दइगु मखु। थौं वय्कः मदयेधुंकाः नेतातय्के वःगु एकताया चेत 'मसान दर्शन' जक जुयाः मफुइमा, थ्वहे झीसं कामना याये ।",http://www.nepalmandal.com/content/7281.html
भारतया एअर मार्शल तयेगु प्रस्ताव ,"Posted on Mon Feb 1, 2010  5:34 pm NST","भारतं नेपाः ब्वया वइगु थःपिनि हरेक विमानय् ल्वाभः सहितया एअर मार्शल तये दयेमाः धकाः नेपाः समक्ष प्रस्ताव तयेवं उकियात कयाः थन थीथी कथंया चर्चा शुरु जूगु दु। भारतं नेपाः प्रति न्ह्याबलें नं दमनया दृष्टिकोणं स्वइगु कारणं आः एअर मार्शल तयेगु धकाः हःगु प्रस्ताव नं अज्याःगु हे ज्याया छगू कडी जक खः धइगु अर्थय् थन थुइकूगु दु। वास्तवय् भारतं नेपाःयात थज्याःगु प्रस्ताव तःगुया लिउने अज्याःगु छुं हे कारण दइ मखु जुइ धकाः तप्यंक धायेफुगु आधार नं मदु। भारतं थःपिनि विमानय् अज्याःगु एअर मार्शलया व्यवस्था यायेमाल धकाः माग याःगु इन्डियन एअरया विमान नेपालं अपहरण याना यंकेधुंकाः खः। उगु इलय् भारतं नेपाःयात थज्याःगु अपमानपूर्ण व्यवहार याःगु खः कि मानौं व अपहरण हे नेपालं याकूगु खः। उकिं भारतीय विमानया सुरक्षा बारे नेपालं छुं हे वास्ता मयायेगु खःसा उमित एअर मार्शल तयेके बिउसा हे झीत याउँसे च्वनी। तर भारतं एअर मार्शल तये धाःगुया लिउने नेपाःया सावैभौमसत्तालिसे सम्बन्धित खँ ला दुगु हे जुल, लिसें कन्हय् वनाः वहे एअर मार्शल मार्फत नेपाःया यात्रुतय्त दुःख बीगु ज्या नं मजुइ धाये मफु। आःयात भारतं तये हइ धाःपिं एअर मार्शल गज्याःपिं खः, उमिगु हैसियत, ज्या व शैली गज्याःगु जुइ धइगु खँ नं आः तक स्पष्ट जूगु मदुनि। यदि भारत वनीगु नेपाःया विमानय् नं अज्याःपिं एअर मार्शल तयेके बी धइगु खँ दुसा उकी नं बिचाः याये मफइगु मखु। थःपिनि सार्वभौमसत्ताय् लिच्वः मलाइ कथं मेमेगु देशय् अज्याःगु अभ्यास जुयाच्वंगु दुसा उकिया नं छक्वः अध्ययन याःसा बांलाइ ला ?",http://www.nepalmandal.com/content/6318.html
आयोगं थ्व स्वयां पाःगु नक्सा बी ला ? ,"Posted on Tue Feb 2, 2010  3:05 pm NST","संविधानसभाया राज्य पुनर्संरचना समितिं संघीय नेपाःया नक्सा प्रस्तावित यायेवं उकियात कयाः थीथी कथंया टिका टिप्पणीत जूगु दु। समितिं दयेकूगु थ्व नक्सा हचुवा जूगु कारणं आः राज्य पुनर्संरचना आयोग गठन यानाः वहे मार्फत थ्व ज्या यायेमाः धइगु सः नं थ्वःगु दु। खतुं थ्व ज्या राज्य पुनर्संरचना आयोग दयेकाः हे जक यायेगु खँ न्हापा जूगु खः। तर न्ह्याबलें नं सत्ता व सरकार बाहेक मेगु छुं हे मखंपिं राजनीतिक दलतय्सं थ्व ज्यायात वास्ता मयाः। आः संविधानसभां थुकिया नक्सा तयार यायेसातकि धाःसा थ्व मजिल, थ्व ला आयोगं यायेमाः धकाः आयोग दयेकेगुपाखे ब्वाँय् जूगु दु। देशय् थज्याःपिं नेतात दकलय् संघीय नेपाः सफल जुइगु सम्भावना मदु । आयोग गठन यायेमाः धकाः थ्व इलय् माग यानाच्वंपिं पार्टी व व्यक्तितय्सं थुइकेमाःगु खँ छु खः धाःसां यदि आः आयोग गठन यानाः राज्य पुनर्संरचनाया मेगु नक्सा तयार यात हे धाःसां व नक्सा थ्व स्वयां फरक जुइगु सम्भावना धाःसा तसकं म्हो जक दु। छाय्धाःसां आः आयोग गठन यात धाःसां उकी च्वनीपिं मनूत विज्ञ सिबें नं पार्टीतय् 'कार्यकर्ता' जक जुइ। फुक्क पार्टीं थः मनू तयेमाः धकाः दावी याइ व भागबन्डाया हे आधारय् आयोग गठन जुइ। जब पार्टीया सिफारिसय् उकी मनू नियुक्त यायेगु ज्या जुइ, उमिसं अन्ततः अन बिचाः तइबलय् पार्टी लाइन सिबें पिहां वनाः छुं खँ धाइ धकाः गय् यानाः पत्याः यायेगु? खँ मिले मजुयाः आखिर अन नं मतदान हे जुइ। अले मतदानपाखें तयार याइगु नक्सा नं थ्व स्वयां फरक मजुइगु निश्चित हे दु ।",http://www.nepalmandal.com/content/6336.html
राजनीतिक संयन्त्र व सरकारया कचवं ,"Posted on Thu Feb 4, 2010  9:28 am NST","उच्चस्तरीय राजनीतिक संयन्त्र दुने सरकार परिवर्तनया प्रस्ताव दुहां वनेवं देशय् हानं छक्वः सत्ता समीकरणया कासा न्ह्याइगु जूगु दु। देशय् ब्वलनीगु छुं नं कथंया राजनीतिक संकट समाधान यायेगु लागिं धकाः गठन जूगु उगु संयन्त्रय् विपक्षी पार्टी एनेकपा (माओवादीं) वर्तमान सरकार परिवर्तन यानाः राष्ट्रिय सरकार गठन यायेमाःगु प्रस्ताव तयेवं देशय् थ्व सरगर्मी शुरु जूगु खः। लिसें संयन्त्रय् सरकार परिवर्तनया खँ प्रवेश जुइवं उगु हे संयन्त्रया आमन्त्रित दुजः एवं प्रधानमन्त्री माधव नेपालं नं थः उगु संयन्त्रया बैठकय् गबलें नं मवनेगु घोषणा उपप्रधानमन्त्री विजय गच्छेदार मार्फत यानादीगु दु। थुकिं यानाः सरकार व राजनीतिक संयन्त्र दथुया स्वापू अथें हे स्यंगु दुसा आः संयन्त्रपाखें बीगु छुं नं कथंया निर्देशन थ्व सरकारं पालना याइगु खः लाकि मखु धइगु शंका नं पिहां वःगु दु । संयन्त्रया ज्या सरकार बांलाक चले याकाः संविधान निर्माणया ज्यायात सहज यायेगु खः। तर संविधान दयेकेगु ज्यायात सहज यायेगु खःसा दकलय् न्हापां वर्तमान सरकार हे हिलेमाः धइगु माओवादीया दावी दु। छाय्धाःसां थ्व सरकारं न राष्ट्रपतिया असंवैधानिक पलाःयात संवोधन यायेगु छुं ज्या यात, न सेना समायोजनया ज्या न्ह्यःने न्ह्याकल बरु अःखतं सेना समायोजन हे जुइ मखु धकाः न्ववाइपिंत रक्षा मन्त्री दयेकाः तयातःगु दु। थज्याःगु तर्क न्ह्यःने तसें माओवादीं न्ह्यब्वःगु सरकार परिवर्तनया थ्व प्रस्तावं देशय् हानं छक्वः सभासदतय् खरिद-बिक्री शुरु यानाः राजनीतिक हलचल हया बीगु खः लाकि धइगु सहज अनमान याका बिउगु दु ।",http://www.nepalmandal.com/content/6369.html
उपराष्ट्रपतिया सपथ आः छु भासं ? ,"Posted on Thu Feb 4, 2010  4:32 pm NST",अन्तरिम संविधानय् जूगु लिपांगु संशोधन कथं आः न्ह्याम्हेस्यां नं थःथःगु मांभासं सपथ ग्रहण याये फइगु जूगु दु। थ्व अवस्थाय् आः निष्त्रि्कय जुयाच्वंम्ह उपराष्ट्रपति परमानन्द झां पुनः सपथ ग्रहण यानादीबलय् छु भासं यानादी धइगु उत्सुकता मातृभाषाया आन्दोलनकारीतय् दथुइ ब्वलनाच्वंगु दु। खास यानाः वय्कलं आः हानं सपथ ग्रहण यानादीबलय् खय् भासं हे यानादी धइगु खँ पिहां वयाच्वंगु कारणं थ्व कौतुहलता ब्वलंगु खः। वय्कःया हे कारणं थौं संविधान हे संशोधन यानाः मांभासं नं सपथ ग्रहण याये दइगु थ्व उपलब्धी चूलाःगु खः। तर वय्कलं अज्याःगु अधिकार प्राप्त जुइधुंकाः उकियात उपयोग मयासे हानं खय् भासं सपथ ग्रहण यात धाःसा उकिं प्राप्त जूगु अधिकारया उपहास जक जुइगु मखु वय्कलं खय् भासं सपथ काये मखु धकाः क्यनादीगु अडान नं अर्थहिन जू वनीगु निश्चित दु। वय्कःया मांभाय् मैथिली खः। उकिं वय्कःयात मैथिली भासं हे सपथ ग्रहण यायेमाली धकाः मैथिल समाजं आग्रह यानाच्वंगु दु। वय्कः आवद्ध जूगु मधेशी जनअधिकार फोरमं वय्कःयात हिन्दी भासं सपथ कायेत दवाव बियाच्वंगु दु। उखे राष्ट्रपतिंनिसें कयाः प्रधानमन्त्री मन्त्रीतय्सं धाःसा वय्कःयात खय् भासं सपथ कायेत इनाप यानाच्वंगु दु। थ्व ल्याखं वय्कः छगू तःधंगु हे द्विविधाय् लानाच्वंगु दयेमाः। तर संविधान संशोधन जुयाः वय्कःया कारणं प्राप्त जूगु अधिकार धइगु मांभासं सपथ ग्रहण यायेगु खः। उकिं वय्कलं थःगु हे संघर्षं प्राप्त जूगु अधिकारया सम्मान व संरक्षण यायेगु खःसा थःगु हे मांभासं सपथ ग्रहण यायेगु दकलय् न्यायपूर्ण जुइ ।,http://www.nepalmandal.com/content/6374.html
समाजया रुपान्तरण गुखेपाखे वनाच्वन ? ,"Posted on Sun Feb 7, 2010  4:07 pm NST",राजधानीया ठमेल थेंज्याःगु व्यस्त लागाय् हानं छक्वः पेस्तोल क्यनाः लुटे यायेगु ज्या जूगु दु। लुटेरातय्सं अनया छगू मनि चेन्जरय् ध्यबा कयाः वयाच्वंम्ह सञ्चालकयात गोलीं कयेकाः वयाके च्वंगु दां लुटे याना यंकूगु खः। आः थज्याःगु लुटपाटय् नं पेस्तोल ज्वना वयेगु धइगु तसकं सामान्य खँ जुइधुंकूगु दु। थ्व बाहेक नं तःगूमछि हे घटनाय् थथे पेस्तोल क्यनाः लुटपाट जूगु दुसा छुं न्हि न्ह्यः तिनि छेँ दनेगु सामान पिने वांछ्वया तल धइगु छगू सामान्य खँय् तकं ल्वापु जुयाः गोलीं कयेकेगु तकया ज्या जूगु खः गुकी लानाः छम्ह निर्दोष मचाया ज्यान वन । थुकिं प्रस्ट यानाच्वंगु दु कि आः राजधानीइ पेस्तोल थेंज्याःगु चीधंगु ल्वाभः ज्वना जुइपिं मनूत अनुमान यानातःगु स्वयां अप्वः हे दयेधुंकूगु दु। छगू सामान्य ल्वापु जुइसातकि हे पेस्तोल चले जुइगु घटना आः अप्वयाच्वंगु दु। खतुं थुकियात माओवादीपाखें सञ्चालन याःगु झिदँ ताःहाकःगु जनयुद्धं पित हःगु मेगु कथंया विकृति धाःसां जिउ। छाय्धाःसां जनयुद्धं आः मनूतय्त पेस्तोल ज्वना जुइ थाकु मजूगु ज्या खः धकाः बांलाक हे थुइका बीधुंकूगु दु। उकिसनं सुनां अज्याःगु ल्वाभः ज्वनातःगु लु हे लुल धाःसां नं वयात कारवाही मयायेगु देय्या प्रशासनिक निकायया ज्यां थुकियात अझ प्रोत्साहित यानाच्वंगु दु। राजनीतिका कारणं यानाः सुरक्षा निकायय् नं थुखेपाखे ध्यान बी तकं मलानाच्वंगु मेगु विडम्बना खः। देशय् सामाजिक रुपान्तरणया खँ ला तच्वयेक हे जुयाच्वंगु दु तर समाज गुखेपाखे रुपान्तरण जुयाच्वन धइगु खँया संकेत धाःसा थज्याःगु घटनां बियाच्वंगु दु। छु नेपाली जनतां चाहे जूगु रुपान्तरण थज्याःगु हे खः ला ?,http://www.nepalmandal.com/content/6428.html
सागय् नेपाःया कासामितय् सफलता ,"Posted on Thu Feb 11, 2010  3:35 pm NST","बंगलादेशया राजधानी ढाकाय् न्ह्यानाच्वंगु सार्क कासा महोत्सवय् नेपाःया कासामितय्सं अन्तिम इलय् वयाः निराश नेपाःमितय् ख्वालय् मुस्कान हया बिउगु दु। न्हापांनिसें नेपाली कासामितय्सं थःपिनि कब्जाय् कयातःगु उसु, तेक्वान्दो, कराते थेंज्याःगु कासाय् थुगुसी नं स्वर्ण पदक त्याकाः थ्व क्षेत्रय् थुपिं कासाया उत्कृष्ट कासामि थःपिं हे खः धकाः हानं छक्वः पुष्टि याःगु दु। थुकिया निंतिं स्वर्ण त्याकूपिं सकलें कासामितय्त बधाई बी हे माः। ढाका वंपिं नेपाली खेल पदाधिकारीतय्सं बेइज्जतीपूर्ण क्रियाकलाप   याःगु खःसां मेहनती व लगनशील नेपाःमि कासामितय्सं धाःसा नेपाःया नां तयेत सफलता चूलाकूगु दु। उकीसनं तेक्वान्दोया कुशल कासामि दिपक बिष्टं थुगुसी नं पदक त्याकाः नेपाः जक मुक्कं सार्क लागाय् हे लगातार प्यक्वः तक स्वर्ण त्याकेगु कीर्तिमान नं कायम याःगु दु। थ्व कीर्तिमान न्हापा बैकुण्ठ मानन्धरं तयातःगु खःसा आः उकियात तोडे यानाः दिपक बिष्टं तःगु दु। पुलांम्ह कासामिया रेकर्ड न्हूपिं कासामिं तोडे यायेगु धइगुया अर्थ देय्या कासाख्यलं प्रगति यानाच्वंगु व कासामित अझ दक्ष जुजुं वःगुया संकेत खः । नेपालय् तःदँ तक न्ह्याःगु द्वन्द्वं झीगु कासाख्यः नं प्रभावित जुल। तर चाहे जुल धाःसा अज्याःगु द्वन्द्वया इलय् नं कासा ख्यलं थःगु हे कथंया विकास यानाच्वने जिउ धइगु खँ थुगुसी तिनि सागय् ब्वति काः वःगु देय् अफगानिस्तानं क्यना बिउगु दु। खतुं छुं छुं कासाया नेपाली कासामितय्सं नं थ्व खँ पुष्टि मयाःगु मखु। यदि नेपाःया कासाख्यः राजनीतिं पीडित मखुगु जूसा कासामितय्सं अझ प्रगति यायेफु धइगु खँ थुकिं क्यना बिउ ।",http://www.nepalmandal.com/content/6484.html
मेगु लँपुं वयेत्यंगु एअर मार्शलया प्रस्ताव ,"Posted on Mon Feb 8, 2010  7:53 pm NST",नेपाः ब्वया वइगु भारतीय विमानय् एअर मार्शल तयेगु धकाः भारत सरकारं याःगु इनापयात नेपालं अस्वीकार यायेवं आः भारतं सार्क संगठन मार्फत थ्व प्रस्ताव हयेगु तयारी याःगु समाचार पिहां वःगु दु। नेपाः वइगु विमानय् एअर मार्शल त हे तये धइगु भारतीय कुतःया थ्व मेगु शैली खः। सार्क दुने पाकिस्तान छगू त्वःताः मेगु फुक्क हे देय् भारतीय छत्रछायाय् लाः। उकिं उपिंलिसे अज्याःगु सम्झौता यायेत थाकु जुइ मखु धइगु भारतया बिचाः जुइमाः। तर सार्कया मेमेगु देय्त तयार जूसां पाकिस्तान छगू धाःसा तयार मजुइ ला धइगु ग्याःचिकु नं भारतयात जुयाच्वंगु दु। नेपाःया सुरक्षा व्यवस्थाय् भारतया विश्वास मदु। सुरक्षा स्थिति स्यंस्यं वनाच्वंगु कारणं भारत जक मखु चीनं नं चिउताः क्यना हःगु दु। अय् जुयाः नेपाःया गृह मन्त्री देय्या स्वंगुलिं सुरक्षा निकाया प्रमुखत ज्वनाः चीन व भारत ब्वाँय् जुइ मालाच्वंगु खः। चीन व भारतं नेपाःया सुरक्षास्थितियात कयाः राजनीतिक प्रतिवद्धता जक दयां धाथें उकी ज्या यानाच्वंपिं मनूतय्गु हे प्रतिवद्धता माः धइगु खँ समेत ल्ह्वना हःगुलिं हे सुरक्षा निकायया हाकीमतय्त नं थः नापं तुं विदेश यंके मालाच्वंगु खः। वास्तवय् नेपाःया सुरक्षा मामिलाय् शंका जुयाः हे भारतं थ्व एअर मार्शलया खँ न्ह्यःने हःगु नं प्रस्ट हे जू। उखे नेपाःया सुरक्षास्थिति धाःसा विश्वया फुक्क हे देशं शंका यायेबहः जुइक स्यना वनाच्वंगु धाःसा सत्य खः। उकिं नेपालं थ्व एअर मार्शलया खँयात धाथें हे अस्वीकार यायेगु खःसा नेपाःया सुरक्षास्थिति नं बल्लाका तयेमाःगु आवश्यकता दु। सरकार थुखेपाखे गम्भीर जुइमाःगु खनेदु ।,http://www.nepalmandal.com/content/6437.html
भारतं स्यंकाच्वंगु नेपाःया सुरक्षा व्यवस्था ,"Posted on Tue Feb 9, 2010  7:33 pm NST","थःत मयःम्ह सुं नं मनूयात भारतं चाहे जुल धाःसा खुल्ला सतकय् न्हिनय् हे वयाः नं गोलीं कयेकाः स्याना बीफु धइगु खँ आः नकतिनि जूगु सञ्चार उद्यमि जमिम शाहया हत्यां पुष्टि याना बिउगु दु। हत्या सुनां याःगु धकाः आः तक प्रहरीं धाःगु मदुनि। पक्का दु, थ्व धाइ नं मखु। न गोलीं कयेकूपिंत हे ज्वनी। थ्व हत्याय् अन्तर्राष्ट्रिय आपराधिक पुचःया ल्हाः दु धकाः प्रहरीं थःपिनि कमजोरी सुचुकेगु कुतः ला याःगु दु तर व पुचः खः, छाय् उमिसं हत्या यात धइगु खँ धाःसा नेपाःया प्रहरीं गबलें खुलासा याइ मखु। उकी नेपाली जनता ढुक्क हे जूसां जिउ। छाय् धाःसां थ्व हत्या अज्याःगु पुचलं याःगु दु गुकियात नेपाः सरकारं गबलें नं पर्दाफास यायेगु आँट याइ मखु। शाहया हत्या जुइवं हे भारतीय मिडियां 'छम्ह पाकिस्तानी एजेण्ट मंत' धकाः याःगु हर्ष बढाईंपाखें नं थ्व हत्या छाय् व सुनां याःगु धकाः प्रस्ट जू । थ्व हत्या थौंकन्हय् भारतया कडा विरोध याना जूपिं माओवादी नेतातय्त नं बिउगु मेगु छगू ख्याच्वः जुइफु। माओवादी अध्यक्ष प्रचण्डं थःपिं राष्ट्रिय स्वाधीनताया आन्दोलनय् लगे जुयाच्वनागुलिं थःपिनि जीवन नं सुरक्षित मजू धयाच्वंगु इलय् हे भारतं न्हापांनिसें निशाना दयेकातःम्ह छम्ह मनूया हत्या जूगु दु। थ्व संयोग जक ला अवश्य नं खइ मखु । थ्व स्वयां न्ह्यः भारतं नेपाःया सांसद मिर्जा दिलसाद बेगया हत्या याकूगु खः। बेगयात नं दाउद इब्राहिमलिसे स्वापू दुम्ह धकाः द्वपं बियातःगु खः। मिर्जा लिपा जमिमयात सिधयेकल। नेपाःया सुरक्षाय् भारतं न्ह्यसः तयेगु याः, वास्तवय् झीगु सुरक्षा सुनां स्यंकाच्वन धइगु खँ थुकिं पुष्टि जू ।",http://www.nepalmandal.com/content/6464.html
संविधान दयेकेत ई मखु इच्छाशक्ति मगात ,"Posted on Thu Feb 11, 2010  4:31 pm NST","आः वइगु जेठ १४ गते न्हूगु संविधान जारी यायेगु धकाः अन्तरिम संविधानय् हे उल्लेख याना तःसां नं वकुन्हु संविधान पिकाये फइगु सम्भावना क्षिण जुयावंगु जक मखु शुन्य हे जुयावंगु दु। उकिं आः संविधान पिकायेगु न्हि जेठ १४ गते मयासे वयां छुं भचा इ थपे यायेमाली धकाः संविधानसभा दुने प्रक्रिया नापं न्ह्याकेधुंकूगु दु। थुकिया निंतिं संविधान हे संशोधन यानाः ई थपे यायेत प्रक्रिया शुरु याःगु खः । तर संविधान दयेकेत ई थपे याःसां व थपे याःगु इलय् नं संविधान वइ धइगु ग्यारेन्टी धाःसा अझ नं मदुनि। छाय्धाःसां संविधान इलय् मवयेत्यंगु ई मगानाः मखु। संविधान इलय् मवयेत्यंगुया  कारण राजनीतिक पार्टीतय् दथुइ समझदारी मगानाः खः। विवादय् वयाच्वंगु गुलिखे मुद्दाय् राजनीतिक पार्टीतय् दथुइ सहमति जुइ फयाच्वंगु मदु। गुलिखे खँ पार्टीतय् अहमं यानाःसा गुलिखे खँ सहमतिया कुतः हे मयाःगु कारणं ज्यंके फयाच्वंगु मदु। ई थपे यायेबलय् अज्याःगु समस्या ज्यंकेत अवसर ला चूलाइ तर ज्यंकेगु लागिं माःगु इच्छाशक्ति मंत धाःसा न्ह्याक्व हे ई थपे याःसां उकिं छुं जुइगु सम्भावना मदु। यदि संविधान दयेकेगु ज्याय् वयाच्वंगु समस्या समाधान यायेत थःपिं तयार दु धकाः इच्छाशक्ति क्यनाः ज्या न्ह्याकल धाःसा आः ल्यं दनिगु ई नं मगाःगु धाःसा मखु। पार्टीतय्गु आःया पहः स्वयेबलय् उमिके अझ नं अज्याःगु इच्छाशक्ति मगाःनि। उकिं ई थपे यानां जक संविधान इलय् वइ धकाः धाये फइगु अवस्था मदु। थुकिं देय्या ई व स्रोतया हन्ताः जक याइगु निश्चित दु। मुख्य खँ, पार्टीतय्गु प्रवृत्तिइ सुधार वयेमाःगु दु ।",http://www.nepalmandal.com/content/6510.html
सरकारपाखें हानं मेगु लापर्वाही ,"Posted on Fri Feb 12, 2010  3:29 pm NST","जमीम शाहया हत्याय् देय्या सुरक्षा निकायं क्यंगु हद दर्जाया लापरवाहीं सम्पूर्ण जनतायात क्षुब्ध याना बिउगु ला द हे दु, आः हत्या लिपा सरकारं छानबिनया नामय् क्यंगु मेगु लापरवाहीं जनतायात मर्माहत नं याना बिउगु दु। हत्या जुइवं हे सरकारं उकिया छानबिन याकेगु धकाः पुनरावलोकन अदालतया पुलांम्ह न्यायाधीश गोविन्द पराजुलीया संयोकजकत्वय् छगू छानबिन आयोग नीस्वंगु खः। तर दुःखया खँ, सरकारं थ्व आयोग गठन याःबलय् न संयोजक जुइम्ह मनूयाके छसः न्यंगु दु न गठन यायेधुंकाः वयात सःताः थुकिया बारे छुं सहलह हे याःगु दु। आयोगया संयोजक जूम्ह गोविन्द पराजुलीं थःगु संयोजकत्वय् आयोग गठन जूगु खँ पत्रिका ब्वनाः तिनि सिउगु व गठन जुइधुंकाः नं प्यन्हु तक थःत सुं नं सरकारी पदाधिकारीं नाप तकं मलाःगु जानकारी बियादीगु दु। सरकारपाखें क्यंगु थ्व ति घटिया लापर्वाही मेगु छु जुइ फइ? अपराधीयात धाथें ज्वँ हे च्वनेगु धइगु सिबें नं सर्वसाधारण जनता व सीम्ह मनूया छेँजःयात थामथुम यायेगु नियतं हे जक थ्व आयोग गठन याःगु खँ प्रस्ट दु। सरकारया लागिं घटना अझ नं दुःखदायी मजूनि। घटनायात कयाः मेगु विरोध ज्याझ्वः जुइ ला वा सीम्हेसिया छेँजःपिंसं छुं धाइ ला धइगु चिउतालं जक सरकारं ज्या यानाच्वंगु सीदु। थ्व ति संवेदनहीन ज्या मेगु छु जुइ? आयोग गठन यायेधुंकाः तुरुन्त हे उकिया बैठक सःताः छानबिनया पलाः न्ह्याका छ्वयेमाःगु खः। केवल अपराधीया लिक्क थ्यनेधुंकल धइगु फय्गं आश्वासन बियाः जनतां पत्याः याइगु स्थिति आः मदु। सरकारं थज्याःगु नाटक बन्द याःसा हे कल्याण जुइ ।",http://www.nepalmandal.com/content/6530.html
छाय् मजुयाच्वन कांग्रेसया महाधिवेशन ? ,"Posted on Thu Feb 18, 2010  3:41 pm NST","नेपाली कांग्रेसय् महाधिवेशनया तिथि क्वःछीगु खँयात कयाः जुयाच्वंगु विवाद अझं समाधान जुइ फयाच्वंगु मदुनि। बरु अझ तच्वया वनीगु खतरा पिहां वयाच्वंगु दु। महाधिवेशन यायेमाःगु ई त्ययेधुंकाः तक नं पार्टी नेतृत्वं उकिया मिति मबिउगुलिं थुकिया लिउने छु गज्याःगु षडयन्त्र सुलाच्वंगु दु थें धइगु आशंका नं पार्टी दुने जुयावःगु दु। कांग्रेसया आः जुइगु महाधिवेशन ऐतिहासिक जुइगु खँय् शंका मदु। छाय्धाःसां थ्व महाधिवेशनं कांग्रेसयात नेतृत्वया ल्याखं जक मखु वैचारिक, सैद्धान्तिक व सांगठनिक ल्याखं नं न्हूधाः यायेत्यंगु दु। न्हूगु नेपाःयात ल्वःगु पार्टी दयेकेगु खःसा कांग्रेसया थ्व पुनर्संरचना आवश्यक नं खः। तर थज्याःगु न्हूगु लँपुइ यंकीगु ऐतिहासिक महाधिवेशन याकेगु ज्याय् तकं छाय् थथे पंगः थनाच्वंगु खः, व धाःसा अजूचायापुगु खँ जुयाच्वंगु दु। कांग्रेसयात थुकथं मुक्कं न्हूगु याये चाहे मजूपिंसं थथे पनाच्वंगु जुइफु। उलि जक मखु, कांग्रेसया नेतृत्व अझ नं छगू परिवारं पित मछ्वयेगु षडयन्त्र कथं नं थ्व विलम्ब यानाच्वंगु खयेफु। वर्तमान सभापति गिरिजाप्रसाद कोइरालां थः धुंकाःया कांग्रेस नेतृत्व थः हे म्ह्याय्या ल्हातय् त्वःता थकेगु म्हगस खंकाच्वंगु जुइफु। तर थः म्ह्याय्यात कांग्रेस सभापति दयेकेगु वातावरण धाःसा थीथी कारणं यानाः अझ नं तयार जुइ फयाच्वंगु मदुनि। सम्भवतः वय्कः उगु वातावरण निर्माणया अवसरय् दी। अज्याःगु वातावरण वल धइगु खँय् थः ढुक्क मजूतले वय्कलं महाधिवेशन याके मबीगु हे खनेदु। कांग्रेस महाधिवेशन जुइ मफयाच्वंगुया मू रहस्य सखे थन हे सुलाच्वंगु दु ।",http://www.nepalmandal.com/content/6659.html
परराष्ट्र मन्त्रालय दुने हे पासपोर्ट तस्कर ,"Posted on Wed Feb 24, 2010  2:27 pm NST","नेपाःया परराष्ट्र मन्त्रालयय् सुनां हे न्ह्याये मदयेक तयातःगु पासपोर्ट तकं तनीगु व अज्याःगु पासपोर्ट तस्करतय्थाय् थ्यनाः उकिया दुरुपयोग जुयाच्वंगु खँ ब्यापक रुपं पिहां वःगु दु। खतुं परराष्ट्र मन्त्रालय दुने तयातःगु पासपोर्ट तनाः पिने तस्करतय् ल्हातय् लाइगु खँ न्हूगु मखु। थ्व न्हापांनिसें हे जुया वयाच्वंगु खँ खः। तर थुगुसी थ्व विषययात कयाः गुगु खँ न्ह्यःने वल, व धाःसा तसकं ग्यानापुगु प्रकृतियागु खनेदु। पासपोर्ट खुया कायेगु ज्याय् परराष्ट्र मन्त्रालयया कर्मचारीत स्वयम् हे छगू गिरोहया रुपय् सक्रिय जुयाच्वंगु दु। उमिसं हे पासपोर्ट खुयाः तस्करतय्त मीगु खः। सुं पिनें वःपिं मनूतय्सं खुया काइगु ज्यायात ला छुं नं उपाय यानाः पने फइ, तर दुनें हे खुया काइपिं मनूत दुसा उमित पनेत धाःसा थाकुइफु। हाल परराष्ट्र मन्त्रालय दुने थज्याःगु हे जुयाच्वंगु दु। ताःई न्ह्यवंनिसें हे जुया वयाच्वंगु थ्व ज्याया लिउने परराष्ट्रया चीधंपिं जक मखु तःधंपिं हे कर्मचारीतय् समेत ल्हाः दुगु खँ अःपुक थुइकेफु। थुकियात पनेगु लागिं छुं चीधंगु जक पलाः ल्ह्वनां गाइ मखु। उकिया निंतिं विशेष कथंया हे अपरेशन न्ह्याकाः अपराधी ज्वनेगु कुतः जुइमाः । नेपालय् परराष्ट्र मन्त्रालय दुनें हे थथे पासपोर्ट खुयाः तस्करतय् ल्हातय् थ्यनीगु जुयाः सुरक्षाया दृष्टिकोणं नं नेपाःयात कमजोर देय्या रुपय् झी जःलाखःला देय् चीन व भारतं कायेगु यानाच्वंगु दु। नेपाःया सुरक्षाया विश्वसनीयतायात हे थुकिं धक्का लाकाच्वंगु दु। उकिं नं थ्व ज्यायात पनेगु लागिं सरकारपाखें गुलि गम्भीर कथंया पलाः ल्ह्वनेमाः धइगु खँ उलाच्वंगु दु ।",http://www.nepalmandal.com/content/6837.html
सभासद्तय् विदेश भ्रमण रोक्का ,"Posted on Fri Feb 19, 2010  4:04 pm NST","संविधान दयेकेगु लागिं ई मगाना वःलिसे थ्व ज्यायात याकनं याकनं न्ह्याकेगु लागिं संविधानसभाया अध्यक्ष सुभाष नेम्वांगं कडा पलाः ल्ह्वना हःगु दु। वय्कलं संविधान दयेकेगु ज्यायात हे महत्व बीगु लागिं थःगु फुक्क हे विदेश भ्रमणयात रद्द यानादीगु दुसा थीथी जिम्मेवारी दुपिं सभासद्तय्त नं विदेश वनेगुपाखें रोके यानादीगु दु। संविधान दयेकेगु लागिं अनुभव कायेगु धकाः सभासद्त विदेश वनेगु क्रम अझ नं दिउगु मखुनि। तर देशय् संविधान दयेके क्वचायेकेमाःगु ई थुलि सतिना वयेधुंकल कि आः वय्कः सभासद्तय्सं विदेशय् वनाः न्ह्यागु हे अनुभव कयादीसां नं उकियात कार्यान्वयन याये फइगु अवस्था मदु। आःया इलय् विदेशय् अनुभव काः वनेगु सिबें नेपालय् हे च्वनाः संविधान च्वयेगु लागिं थःत बियातःगु जिम्मा पूवंकेगु ज्या धाःसा वहे दकलय् तःधंगु योगदान जुइ। सभासद्त नेपालय् च्वनाः संविधान दयेकेगु ज्याय् गम्भीरतापूर्वक लगे जुइगु सिबें नं अनुभव कायेगु नामय् विदेश ब्वाँय् वनेगुपाखे अप्वः सक्रिय जुयाच्वंगुलिं नं वय्कःपिं वास्तवय् संविधान दयेकेगु ज्याय् धाथें गुलि गम्भीर धइगु खँ स्पष्ट जुइ। अध्यक्ष नेम्वांगं अज्याःगु फुक्क हे विदेश भ्रमणयात स्थगित यानाः सकलें सभासद्तय्त संविधान च्वज्यापाखे हे केन्द्रित याकादीगु च्वछायेबहः जू। तर विडम्बना छु धायेबलय् संविधानसभाय् दुपिं सकलें सभासद्त सक्रिय जूसां नं संविधान इलय् वइगु सम्भावना धाःसा अझ नं मदुनि, यदि फुक्कं पार्टीया नेतात सहमत मजूसा। सभासद्तय्सं नेम्वांगया आग्रह पालना याःसां नेता धाःपिंसं वय्कःया आग्रहयात गुलि तक मान्यता बीगु खः थें ?",http://www.nepalmandal.com/content/6692.html
वयेत्यंगु शान्ति पनेगु मेगु छगू पलाः ,"Posted on Sun Feb 21, 2010  3:41 pm NST","संघीय नेपाःया न्हूगु संविधान दयेकेगु ज्यायात सहज यानाः न्ह्याकेगु पलेसा उकियात झन् जक मछिंकेगु कथंया ज्याखँत जुया वःगु दु। संविधान दयेके न्ह्यः माओवादी लडाकुतय् समायोजन यायेमाःगु मू ज्या दुगु खः। तर सेना समायोजनया ज्यायात सहज याना यंकेगु सिबें झन् जक जटिल याना यंकेगु ज्या जुयाच्वंगु दु। माओवादी सेनायात नेपाली सेना लगायत थीथी सुरक्षा निकायय् समायोजन याना यंकेगु धइगु सहमति दुगु खःसां आः वयाः माओवादी सेनायात नेपाली सेनाय् समायोजन याये हे फइ मखु धकाः रक्षा मन्त्रीं न्ववाना हयाच्वंगु दु। जनयुद्ध ल्वाःपिं फुक्क माओवादी लडाकुयात लडाकुया मान्यता बी मखु धकाः प्यद्वःयात शिविरं पितिना छ्वयेधुंकल। आः वयाः दुपिं लडाकुतय्त नं तलब बी फइ मखु, उकियात रोके यायेगु धइगु न्हूगु विवाद पित हःगु दु। थुकिं अवश्य नं सेना समायोजन व संविधान दयेकेगु ज्यायात सहज याइ मखु। चुनावय् बूम्ह मनूया प्रधानमन्त्रीत्वय् बासः धइथें मनूतय्त मन्त्री दयेकाः भत्ता नका तःगु दु। सरकार व संसदय् छुं हे सरोकार मदुपिं नेतातय्सं तकं पुलांम्ह मन्त्री धइगु नामय् महिनाय् लखौं दांया सुविधा नयाच्वंगु खँ आः नकतिनि खड्ग ओलीया गाडी ज्वंगु प्रकरणं सी दत। थज्याःगु हन्ताःयात चिउताः मतसे थौं शान्ति प्रक्रियाया प्रमुख कडी जुयाच्वंगु माओवादी लडाकुया तलब रोक्का यायेगु धकाः वःगु खँ देशय् वयेत्यंगु शान्तिया लँ पनेगु बाहेक मेगु छुं हे मखु। राजनीतिक दल व उकिया नेतातय्सं थज्याःगु पहः मत्वःतेगु खःसा नेपालय् संविधान जक मखु शान्ति तकं वइ धकाः आशा यायेगु बेकार जुइ ।",http://www.nepalmandal.com/content/6738.html
अझ नं ल्वाभः हे मुख्य विषय तिनि ,"Posted on Mon Feb 22, 2010  3:06 pm NST","सशस्त्र प्रहरीया लागिं धकाः सरकारं विदेशं झिके याःगु ल्वाभःया कारणं सरकार व माओवादी दथुइ हानं तनाव ब्वलंगु दुसा थुकिया लिच्वः उखे वृहत् शान्ति सम्झौताय् तकं लाइगु खः लाकि धइगु ग्याःचिकु ब्वलंगु दु। देशय् छुं नं कथंया ल्वाभः हयेगु ज्या धइगु हे वृहत् शान्ति सम्झौताया अःखः खः धकाः माओवादीं द्वपं बियाच्वंगु दुसा उखे सुरक्षा निकायया गाडी पनाः अवरोध पिकायेगु धइगु हे शान्ति सम्झौताया अःखः खः धकाः सरकारं द्वपं बियाच्वंगु दु। छगू पुचलं मेगुयात शान्ति सम्झौता उल्लंघन यात धकाः द्वपं बिउगु हे थम्हं नं भविष्यय् उकया उल्लंघन यायेगु लँपु चायेकेत खः। थुकियात इलय् हे समाधान मयात धाःसा शान्ति सम्झौता केवल भ्वँतय् जक सीमित जू वनीगु उतिकं हे तःधंगु सम्भावना दु । गन तक सरकारं ल्वाभः हःगु खँ दु, थ्व प्रहरीया लागिं हःगु खः धाःसां उकी गज्याःगज्याःगु ल्वाभः तया हल धइगु खँ स्पष्ट याना तःगु मदु। थ्व इलय् ल्वाभः धायेसातकि हे निगुलिं पक्षं शंकाया मिखां स्वइगु जूगुलिं अज्याःगु छुं नं ज्वलं हये न्ह्यः सतर्कता नालेमाःगु अत्यावश्यक खः। वृहत् शान्ति सम्झौताय् ल्वाभः महयेगु जक धयातःगु दु, उकिया अर्थ प्रहरीं समेत हये मजिउ धाःगु खः लाकि मखु, थ्व खुले मजू। तर सम्झौताय् उल्लेख मजू धकाः उकियात अवसरया रुपय् काल धाःसा उकिं मेमेगु नं अवसरया लुखा चायेका बी। उकिं मुख्य खँ सम्झौताया आखः मखु, उकिया भावना खः। सम्झौताया भावना छु खः, उकियात निगुलिं पक्षं पालना यायेमाः। यदि मजुल धाःसा देय्या शान्ति, संविधान व समृद्धि फुक्कं खतराय् लाइगु निश्चित दु ।",http://www.nepalmandal.com/content/6760.html
शेयर बजाःया लगानीकर्ता आक्रोशित ,"Posted on Tue Feb 23, 2010  3:06 pm NST","न्हियान्हिथं कुहां कुहां वनाः संकटय् लानाच्वंगु नेपाःया शेयर बजाः लगानीकर्तातय् हडतालं यानाः ठप्प जूवंगु दु। शेयर कारोवार बारे सरकारं कयातःगु नीतिया विरोध यासें थीथी कथंया शेयर कारोवार याइपिं लगानीकर्तातय् संगठनं थःपिनि शेयर कारोवार दिका बीवं शेयर बजाः ठप्प जूगु खः। लगानीकर्तातय्सं शेयर धितोय् बीगु यानाच्वंगु कर्जा ५० प्रतिशतं थकयाः ७० प्रतिशत यायेमाःगु, थज्याःगु कर्जा न्यादँ तक नवीकरण याये दयेमाःगु व मार्जिन कलया सीमा म्होतिं नं ५ प्रतिशत तक जुइमाः धइगु माग तयाः थ्व आन्दोलन याःगु खः। खतुं लगानीकर्तातय्सं वंगु वालंनिसें हे सरकार समक्ष थःपिनि माग न्ह्यब्वयाः असन्तुष्टि प्वंका वयाच्वंगु खःसा सरकारं उकियात वास्ता मयायेवं अन्ततः शेयर लगानीकर्तात नं नेपाःया दकलय् लोकप्रिय व सरल विरोध ज्याझ्वः 'बन्द' या शरणय् वंगु खः । शेयर कारोवार थौंकन्हय् खास हे तसकं मन्ह्यानाच्वंगु कारणं थ्व बन्दं तःधंगु हे लिच्वः लाइ धकाः ग्यायेमाःगु खँ ला मदु अथे खःसां नियमित रुपं चले जुयाच्वंगु बजाः थथे आकाझाकां बन्द जुइबलय् उकिं भविष्यय् वनाः बांमलाःगु लिच्वः लाकीगु खतरा धाःसा पिहां वयेफु। शेयर बजाः नेपाःया न्हूगु व्यवसाय जूगु कारणं उकियात नियमित यायेगु सवालय् अनेक परीक्षणत जुयाच्वंगु दु। उकी बांलाःगु व बांमलाःगु नितां वइगु खँय् शंका मदु। बांलाःगुयात लागू हे यानाः बांमलाःगुयात सुधार यायेत सुं नं पक्षं संकोच तायेके माःगु मदु। कारोवार बन्द मयासे सम्बन्धित पक्षतय् दथुइ वार्ता यानाः समस्या समाधान याना वंसां उकिं बजाः स्यंकेगुपाखें बचे जुइगु खः ला ?",http://www.nepalmandal.com/content/6793.html
सेना समायोजनय् माओवादीया अनिच्छा ,"Posted on Wed Feb 17, 2010  2:37 pm NST","इलय् जुइत्यंगु सेना समायोजनया ज्यायात राजनीतिक पार्टीतय्सं म्वाः मदुगु खँ ल्हानाः अलमल याना बीवं आः माओवादी थम्हं हे सेना समायोजनया ज्याय् व्यवधान खडा याना बिउगु दु। उकुन्हु तक सेना समायोजन याये सिधयेवं न्हूगु संविधान निर्माणया ज्या न्ह्याकेगु खः धयाच्वंपिं माओवादी नेतातय्सं आः देशय् विद्यमान राजनीतिक गतिरोध अन्त्य मयायेकं सेना समायोजन यायेगु पाय्छि जुइ मखु धयाहःगु दु। अझ गुलिखे माओवादी नेतातय्सं ला न्हूगु संविधान जारी मयाःतलय् सेना समायोजन याये मजिउ तकं धयाहःगु दु। राजनीतिक गतिरोध अन्त्य मजुइकं सेना समायोजन याये मखु धायेगु वा संविधान जारी मजूतले सेना समायोजन याये मखु धायेगु धइगु वास्तवय् थ्व ज्यायात आः सेना न्ह्यःने तयाः ख्यानाः जूसां याकेगु ग्वसाःया रुपय् कायेफु। लिसें वर्तमान राज्यसत्तां संविधान हयेगु ज्याय् पंगः थनेफु व राज्य सञ्चालनय् वयाच्वंगु गतिरोध चीकेगु ज्याय् छुं हे भूमिका मम्हितेफु धइगु आशंका यानाः हे माओवादीपाखें थज्याःगु तयारी याःगु जुइफु। यदि उकथंया षडयन्त्रपूर्ण ज्या जुल धाःसा हानं थःपिनि सेना छ्यले मालेफु धकाः हे माओवादीं सेना समायोजनया ज्या लिपा जक याःसां जिउ धयाहःगु जुइमाः। तर माओवादीं धयाहःगु थज्याःगु खं यानाः माओवादी प्रति मेमेगु राजनीतिक पार्टीत धाःसा सशंकित जुया वःगु दु स्वाभाविक नं खः। थुकिं माओवादीया बन्दुके मानसिकतायात हानं छक्वः उजागर लाना बिउगु ला द हे दु, लिसें माओवादीयात बन्दुक त्वःतकाः मूलधारय् हयेत थनया पार्टीत अझ नं तयार मदुनि धइगु खँ नं थुकिं क्यना बिउगु दु ।",http://www.nepalmandal.com/content/6637.html
चाबही दुवाःया यातायात अस्तव्यस्तता ,"Posted on Tue Feb 16, 2010  1:48 pm NST","येँया चाबही लागाय् धुवांधू जुयाच्वंगु सवारी दुर्घटनाया कारणं तःक्वःमछि तनाव ब्वलनेधुंकूगु दुसा म्हीग नं अज्याःगु छगू दुर्घटना जुयाः मनू सीगु थ्यंकया घटना जुलसा उकियात कयाः स्थानीय जनतां आः तकं विरोध प्रदर्शन यानाच्वंगु दनि। उगु लागाय् खास यानाः रिंगरोड चाःहिलाः चले जुइगु स्वयम्भु यातायातया गाडीपाखें तःक्वःमछि मनूया ज्यान हे वनी कथं दुर्घटना यायेधुंकूगु दुसा आः स्थानीय मनूतय्सं उगु यातायातया गाडीयात हे प्रतिबन्ध तयेमाः धकाः माग याना हःगु दु । खतुं छगू हे जक यातायातया गाडीं तःक्वःमछि मनू क्ययेकाच्वंगु कारणं सम्बन्धित यातायातया लापर्वाही थुकी मदुगु मखु। तर उगु यातायातयात प्रतिबन्ध तयेवं जक थ्व समस्या समाधान जुइगु धाःसा मखु। छगू यातायात सेवायात प्रतिबन्ध तःसा उकिया सञ्चालकं मेगु यातायात चायेकी, उकिया चालक मजदूरत मेगु यातायातय् वनाः ज्या याइ। उकिं मुख्य खँ नीति व व्यवस्थापन सुधार जुइमाः। चाबही लागा न्हापा न्हापा नं आपालं दुर्घटना जुइधुंकूगु थाय् खः। उगु दुवाःयात सुधार यायेगु लागिं आः तक छुं हे ठोस कुतः जूगु खने मदु। उगु थाय्या लागिं सवारी चले यायेगु बिस्कं हे नीति दयेकाः लागू याःसा आः थथेंया लागिं समस्या समाधान जुइफु। नीति नाला मकाइपिंत कडा कारवाही याःसा व्यवसायीत नं सतर्क जुइ। यदि व्यवस्थापन छ्वासुल धाःसा लँ तबाला यानाः जक नं समस्या ज्यनी मखु। समस्या चाबही दुवाः जक मखु, मेमेगु नं आपालं थासय् दु। ठोस नीति व चुस्त व्यवस्थापनं जक उकियात सुधार याये फइगु खँ ल्वःमंके मजिउ ।",http://www.nepalmandal.com/content/6608.html
विदेशी पाहांलिसे आगं प्वलाः खँ मल्हाये ,"Posted on Mon Jan 18, 2010  4:42 pm NST","आः नकतिनि नेपाः भ्रमण यानाः लिहां वंम्ह भारतीय विदेशमन्त्री एसएम कृष्णालिसे मेपिं सिबें माओवादी अध्यक्ष प्रचण्डं यानादीगु वार्तालाप अतिकं चर्चित जुल। भारतीय विदेशमन्त्रीलिसे प्रधानमन्त्रीं याःगु वार्ताया बारे बरु उलि चर्चा मजू तर माओवादी अध्यक्षं याःगु वार्तां विशेष चर्चाया थाय् काल। अथे जूगुया कारण मेता मखु, थौंकन्हय् माओवादीं न्ह्याकाच्वंगु भारत विरोधी आन्दोलनं यानाः खः। माओवादीं राष्ट्रियताया सन्दर्भय् भारत विरोधी आन्दोलन न्ह्याकाच्वंगु हे इलय् नेपाः वःम्ह भारतया विदेशमन्त्रीलिसे माओवादी अध्यक्षं गय् यानाः वार्ता यात जुइ, छु छु विषयय् खँल्हाबल्हा यात जुइ धकाः चिउताः ब्वलनीगु स्वाभाविक खः । उगु वार्ताया बारे पिने नेपाः-भारत असमान सन्धिया बारे चर्चा जूगु खः धाःसां दुनें दुनें धाःसा वर्तमान सरकार हिलेगु बारे नं वार्ता जुल धकाः पिने हल्ला जुयाच्वंगु दु। न्हापा लिपा नेपाः वइपिं भारतीय नेतातलिसे थनया नेतातय्सं थथे हे थःगु देशया सरकार क्वःथलाः थःपिनि सरकार दयेका बी माल धकाः आग्रह याइगु जूगुलिं प्रचण्डया हकय् नं अज्याःगु हे वार्ता जुल जुइमाः धकाः अनुमान जूगु जुइफु। तर विदेशीतलिसे थःगु देशया आन्तरिक खँयात कयाः छुं नं कथं खँल्हाबल्हा यायेगु धाःसा पाय्छि मखु। उकिसनं माओवादीं ला न्हापांनिसें जुया वयाच्वंगु थज्याःगु प्रवृत्तिया विरोध हे याना वयाच्वंगु खः। उकिं माओवादीं सुं नं विदेशीलिसे उकथंया चर्चा यायेगु उचित जुइ मखु। यदि प्रचण्डं यानादीगु खःसा व गलत खः। मयाःगु खःसा पाय्छि हे जुल ।",http://www.nepalmandal.com/content/6094.html
वाम राजनीतिया बिस्कं आयाम: ज्योति वसु ,"Posted on Tue Jan 19, 2010  3:14 pm NST",भारतीय कम्युनिष्ट पार्टीया वरिष्ठ नेता व पश्चिम बंगाल राज्यय् ताः ई तक मुख्यमन्त्री जुयाः शासन यानादीम्ह नांजाःम्ह नेता ज्योति वसु मंत। वय्कः मदयाः भारतया वाम पार्टीयात जक मखु अनया राष्ट्रिय राजनीतियात हे छगू तःधंगु धक्का लाः वंगु दु। ताःई तक उसाँय् मदयाच्वंम्ह वय्कः म्हीग मदुगु खः । पश्चिम बंगालयात वाम किल्ला दयेकेगु ज्याय् वय्कलं म्हितादीगु भूमिकायात सुनां नं नकारे याये फइ मखु। शासक जुयाः नं वय्कः अन थुलि लोकंह्वाः कि उगु लागाया मचा मचां तकं 'ज्योति बाबु' धाल कि श्रद्धां छ्यं क्वछुकी। वय्कः सशस्त्र युद्ध यानाः सत्ताय् थ्यंगु मखु। शान्तिपूर्ण चुनावय् ब्वति कयाः सत्ताय् च्वनाः नं ताः ई टिके जुयादीगु खः। वय्कःया थ्वहे अनुभवपाखें नेपाःया वामपन्थीत नं प्रभावित जुयाः अबलय् 'जनताको बहुदलीय जनवाद' धइगु न्हूगु सिद्धान्त समेत प्रतिपादन जूवंगु खः । पश्चिम बंगालया शेर खःसां वय्कः पार्टीया निष्ठापूर्ण इमान्दार कार्यकर्ता नं खः। वय्कःयात छगू इलय् भारतया प्रधानमन्त्री जुइगु प्रस्ताव नं वःगु खः। तर वय्कःया पार्टीं उकियात अस्वीकार यात। वय्कः उकिया लागिं तयार खःसां नं पार्टीं अस्वीकार याःगु कारणं वय्कलं भारतया प्रधानमन्त्री जुइगु अवसर त्वःतादिल। नेपालय् थें पार्टी हे कुचा थलाः पदय् वनेगु ज्या वय्कलं यानामदी। नेपाःया वामपन्थी नेतातय्सं वय्कःयात सम्मान ला याइ तर वय्कःपाखें सयेका कायेमानिगु आपालं खँ धाःसा अझ नं वायेत्यःफ्वाय्त्यः हे यानातःगु दनि ।,http://www.nepalmandal.com/content/6115.html
जातीय प्रदेशयात जातिपाखें हे विरोध ,"Posted on Sun Jan 24, 2010  4:42 pm NST",राज्य पुनर्संरचना समितिपाखें आः नकतिनि पारित याःगु १४ गू जातीय प्रदेश सहितया नक्सायात फुक्क हे जातीय समुदायतय्सं विरोध याना हःगु दु। नेवाःतय्सं समग्रया स्वरुप पाय्छि जूसां उकी नेवाःतय्त बियातःगु भूमि पर्याप्त मजू धयाहःगु दुसा तामाङतय्सं नं थःपिनि पुलांगु भूमि क्वपालाः मेगु प्रदेशय् तयेयंकल धकाः विरोध प्वंकूगु दु। उमिसं ला उगु खाकायात सतकय् तयाः च्याके नापं धुंकूगु दु। अथे हे लिम्बुतय्सं नं पुलांगु लिम्बुवान भूमियात कुचा यानाः मेमेगु प्रदेशय् स्वाये यंकल धकाः विरोध याःगु दुसा मधेशवादी दलतय्सं नं थ्व खाकापाखें थःपिनि माग पूरा मजू धकाः उकियात विरोध यायेधुंकूगु दु। थ्व अवस्थायात स्वयेगु खःसा आः जातीय रुपं तयार याःगु थ्व खाका सुं हे जातीय समुदाययात स्वीकार्य मजूगु प्रस्ट खने दत। थुकिं राज्य पुनर्संरचना समितिपाखें तयार याःगु खाका विवादय् लाःवंगु दु । वास्तवय् थःपिनि नामय् निर्माण जुइत्यंगु प्रदेशतय्त सम्बन्धित जातिया पुचःतय्सं हे थथे विरोध यानाहःगुया मू कारण धइगु संविधानसभाय् थज्याःगु जातीय पुचःतय् प्रतिनिधित्व मदुगुलिं खः। संविधानसभाय् गुलि नं जातिया दुजःत दु उपिं थःथःपिनि जाति सिबें नं पार्टीया प्रतिनिधि जुयाः जक वनाच्वंगु कारणं उमिसं जातिया खँ अन तयेगु सम्भावना मदु। उकिया हे लिच्वः आः पिहां वःगु खः। थ्व खाकायात संविधानसभां स्वीकार याःसां आः जातीय पुचःतय्सं स्वीकार याइगु सम्भावना म्हो जक दु। उकिं संविधानसभां थुकियात अन्तिम रुप बी न्ह्यः थ्व जातीय पुचःतय्त निं सःताः राय कायेमाःगु आवश्यकता दु ।,http://www.nepalmandal.com/content/6199.html
रक्षा मन्त्रीयात पदं लिकया छ्वयेमाः ,"Posted on Thu Jan 21, 2010  5:40 pm NST","माओवादीया लडाकुयात नेपाली सेनाय् समायोजन याये मजिउ धकाः रक्षा मन्त्री विद्या भण्डारीं बियादीगु धापुतिं देशय् तःधंगु तरंग हया बिउगु दु। थ्व नं वय्कलं थज्याःगु इलय् वयाः न्ववानादीगु दु गुगु इलय् कि नेपाली सेनाय् माओवादी सेना दुकाये मजिउ धइगु बिचाः तइम्ह भारतीय सेनाध्यक्षं हे नेपाः भ्रमण यानाच्वंगु दु। भारतीय सेनाध्यक्ष नेपाः भ्रमणय् वयाच्वंगु हे इलय् वय्कःयात हे ल्वय्क रक्षा मन्त्रीपाखें वःगु आकाझाकां वःगु थ्व अभिव्यक्ति भारतयात क्यंगु सम्भवतः आः तकया हे दकलय् निर्लज्ज भक्ति खः। छम्ह सेनाध्यक्षया न्ह्यःने नेपाःया रक्षा मन्त्री थेंज्याःम्ह मनुखं क्यंगु थज्याःगु भक्तिं सम्पूर्ण नेपाःमिया छ्यं क्वछुका बिउगु दु । झिदँ तक जनयुद्ध ल्वाःपिं माओवादी लडाकुयात गय् यानाः समायोजन यायेगु धइगु बारे निर्णय यायेत छगू विशेष समिति गठन यानातःगु दु। उकी सरकार व माओवादीया प्रतिनिधित नं च्वनाच्वंगु दु। यदि अज्याःगु समितिं बिउगु निर्णययात हे रक्षा मन्त्रीं स्वीकार मयायेगु खःसा थुकिं समितिया औचित्य समाप्त यानाः शान्ति प्रक्रियायात हे स्यंकीगु निश्चित दु। उकिं रक्षा मन्त्रीया थ्व अभिव्यक्तियात कयाः छुं पलाः ल्ह्वनेमाःगु दायित्व आः प्रधानमन्त्रीयाके वःगु दु। प्रधानमन्त्रीं या त थ्व अभिव्यक्तियात कयाः रक्षा मन्त्रीयात पदं बर्खास्त यायेमाः, यदि याये मफुगु खःसा थम्हं राजीनामा बीमाः। नितां मयायेगु खःसा थ्व प्रधानमन्त्री माधव नेपालया पदलोलुप प्रवृत्तिया नांगां प्रदर्शन जुइ, वय्कःया निकम्मापन थुकिं साबित याइ ।",http://www.nepalmandal.com/content/6158.html
संविधान दयेकेगु ज्याय् हानं मेगु विवाद ,"Posted on Mon Jan 25, 2010  6:45 pm NST",संविधान दयेकेगु लागिं तयार यानातःगु कार्यसूची हानं छक्वः संशोधन जूगु दु। म्हिगः जूगु थ्व संशोधन गुक्वःगु खः। संविधान दयेकेगु झ्वलय् थुबलय् थ्व थ्व यायेगु धकाः तयार यानातःगु थ्व कार्यसूचीइ जुयाच्वंगु थ्व संशोधन खनाः मनूतय्सं संविधान इलय् वइ धकाः यानाच्वंगु शंकायात अझ गाढा याना बिउगु दु। तर संविधान दयेकेगु ज्याय् वयाच्वंगु ढिलाईया कारणं थ्व संशोधन मयासें मगाःगु छगू बाध्यता नं खः । संविधानसभाया ११ गू थीथी विषयगत समितितय्सं थःपिनि प्रतिवेदन बीधुंकूगु दु। तर छुं हे समितिया प्रतिवेदन विवादमुक्त धाःसा मजू। फुकलीसं हे समस्या दु। गुलिखे विषयय् ला संविधानसभा दुनेया पार्टीतय् दथुइ जक विवाद मखु छगू हे पार्टी दुने नं मतैक्य जुइ मफयाः अनेक कथंया विवाद पिहां वयाच्वंगु दु। गथे कि शासकीय स्वरुपयात कयाः एमाले दुने पिहां वयाच्वंगु विवादयात हे कायेफु। एमालें निर्वाचित प्रधानमन्त्री प्रणाली लागू यायेगु धकाः संविधानसभाया चुनावय् घोषणापत्र हे सार्वजनिक याःगु खःसां अन दुनेया छगू गुटं आः वयाः घोषणापत्रय् उल्लेखित उगु प्रणालीयात त्याग यानाः मेगु हे प्रणाली अवलम्बन यायेमाः धकाः जिकिर यानाच्वंगु दु। संविधान दयेकेगु ज्यायात आः थज्याःगु विवादं हानं संकटय् लाका बीगु खतरा पिहां वःगु दु। यदि दलतय् दथुइ थज्याःगु विवाद कायम हे जुयाच्वन धाःसा थ्व कार्यसूचीया समयतालिकायात हानं नं संशोधन मयासें गाइ मखु गुगु बांलाःगु संकेत मखु ।,http://www.nepalmandal.com/content/6213.html
संविधान दयेकेगु ज्याय् हानं मेगु विवाद ,"Posted on Tue Jan 26, 2010  5:49 pm NST",न्हूगु संविधानय् शासकीय स्वरुप गज्याःगु जुइमाः धइगु खँयात कयाः एमाले दुने तःधंगु मतभेद ब्वलंगु दु। एमालेपाखें संविधानसभाया चुनावय् प्रस्तुत याःगु घोषणापत्रय् राष्ट्रपति व उपराष्ट्रपति संसदं निर्वाचित यानाः प्रधानमन्त्री छम्ह तप्यंक जनतां हे ल्ययेगु प्रणाली उल्लेख यानातःगु खः। अबलय् एमालें थःपिंसं न्ह्यःने हःगु थ्व प्रणाली मेपिनि स्वयां तसकं बिस्कं व मौलिक खः धकाः गौरव नं याःगु खः। तर आः वयाः धाःसा एमालेया हे छुं नेतात (खास यानाः चुनावय् बूपिं) थ्व प्रणाली मजिउ धकाः थुकिया विरोधय् वनाच्वंगु दु। उमिसं थःगु हे पार्टीं प्रस्ताव याःगु प्रणालीयात नं आः असफल यायेमाः धकाः लगे जुयाच्वंगु दु । एमालें प्रधानमन्त्री निर्वाचित जुइमाः धाः थें माओवादीं राष्ट्रपति निर्वाचित जुइमाः धइगु प्रणाली प्रस्ताव याःगु दु। थ्व निगुलिं प्रणालीया मुख्य उद्देश्य धइगु सरकार चले याइम्ह मुख्यम्ह मनू बल्लायेमाः व देशय् स्थिर सरकार दयेमाः धइगु हे खः। नेपाःया बहुदलीय प्रणाली विफल जूगुया मुख्य कारण याकनं सरकार गिरे यायेगु व दयेकेगु कासा जुयाच्वनीगुलिं खः। थ्व ज्यां यानाः सरकारय् वनेगु लागिं नं दलया नेतातय्के भारतया न्हिप्यं ज्वं वनेगु प्रवृत्ति ब्वलना वल। आवंलि देशय् थज्याःगु स्थिति मवयेमा धकाः निर्वाचित सरकार प्रमुखया प्रस्ताव न्ह्यःने वःगु खः। स्वयं कांग्रेसया हे गुलिखे बुद्धिजीवी सभासद्त थ्व प्रणालीया पक्षय् दु। एमाले दुने थज्याःगु प्रणालीयात तकं विरोध याइपिं पिहां वःगुलिं एमाले आः गुलि दक्षिणपन्थी जुइधुंकल धइगुया चिं खः ।,http://www.nepalmandal.com/content/6232.html
हानं लडाकुया लँय् वनाच्वंपिं 'अयोग्य'त ,"Posted on Thu Jan 28, 2010  3:48 am NST","देय्या थीथी शिविरय् च्वनाच्वंपिं अयोग्य लडाकुतय्त शिविरं चीकाः छेँय् छ्वयेगु ज्या धमाधम न्ह्यानाच्वंगु दु। कुल २१ गू शिविरपाखें प्यद्वः स्वयां अप्वः अयोग्य लडाकु चीकेगु ग्वसाः कथं थ्व ज्या न्ह्याकूगु खः। तर अनं त्वःता वनीपिं लडाकुत वन वनी, उमिसं भविष्यय् वनाः छु ज्या याइ धइगु विषयय् धाःसा सरकार व सरकारय् दुथ्याःगु राजनीतिक पार्टीतय्सं चिउताः तयाच्वंगु खने मदु। नकतिनि समाचारय् वःकथं शिविर त्वःताः पिहां वंपिं लडाकुतय्त माओवादी त्वःताः हानं माओवादीया हे नामय् युद्ध यानाच्वंम्ह मातृका यादवया पार्टीं ल्हातय् कायेगु ज्या यानाच्वंगु दु। मातृकाया पार्टी आः ला छुं हैसियत दुगु संगठन मखु। तर थ्व 'अयोग्य लडाकु' फुक्क अन वनाः च्वना बिल धाःसा वयागु हैसियत अथें बने जुइ। थःपिंत सेनाय् समायोजन मयाःगु, जीवन अस्तव्यस्त याना बिउगु, शिविरं पितिनाः अपमानित याःगु व पिहां वयाः नं समाजय् बांलाक च्वने मफुत धाःसा उकिया ब्वलासायेगु समेत ताः तयाः थ्व अयोग्य लडाकुत मातृकाया संगठनय् सहभागी जुइगु सम्भावना दु। उमित मातृकां उपयोग यायेगु सिबें उमिसं मातृकाया पार्टीयात उपयोग यानाः थःपिनि आक्रोस प्वंकीगु खतरा दु। अयोग्य लडाकुयात शिविरं चीकेमाः जक धकाः कचकच यानाच्वंपिं राजनीतिक पार्टीतय्सं थुखेपाखे बिचाः याःगु हे खने मदुनि। यदि थ्व लडाकुत थुकथं प्रस्तुत जुल धाःसा उकिं क्षति याइगु माओवादीया संगठनयात जक मखु मुक्कं देय्यात खः। अज्याःगु इलय् माओवादीयात जक द्वपं बियाः पार जुइ मखु ।",http://www.nepalmandal.com/content/6244.html
इलय् संविधान मवल धाःसा वयेफुगु खतरा ,"Posted on Fri Jan 29, 2010  2:37 pm NST","२०६७ सालया जेठ १४ गते तकया दुने नं यदि संविधान दयेके मफुत धाःसा वयां लिपा देशय् गज्याःगु स्थिति सिर्जना जुइ? थुकियात अनेक कथंया विश्लेषणत जुयाच्वंगु दु। थौंकन्हय् आन्दोलन यानाच्वंगु माओवादीं यदि इलय् संविधान दयेके मफुत धाःसा जनविद्रोह यानाः सत्ता कब्जा याइ धकाः व्यापक अनुमान जुयाच्वंगु हे इलय् यदि बियातःगु तिथि कुन्हु संविधान जारी याये मफुत धाःसा वनेधुंकूगु राजसंस्था हे हानं पुनर्स्थापित जुइ धइगु मेगु तर्क नं न्ह्यःने हयाच्वंगु दु। संविधान इलय् मवयेसातकि वनेधुंकूम्ह जुजुयात हानं गद्दीइ तयेमाः धइगु माग यायेत पुलांपिं जुजुवादी शक्तित संगठित जुइगु तयारी जुयाच्वंगु समाचारत पिहां वयाच्वंगु दु । गुलिस्यां हानं थथे नं धयाच्वंगु दु कि अज्याःगु अवस्थाय् वर्तमान संविधानसभा भंग जुयाः देशय् राष्ट्रपति शासन लागू जुइ। नेपालय् राष्ट्रपति शासन चले यायेगु लागिं नं थीथी कथंया अन्तर्राष्ट्रिय कोणं कुतः जुयाच्वंगु बुखँत नं वयाच्वंगु दु। यदि अन्तर्राष्ट्रिय समर्थन दत धाःसा अज्याःगु पलाः ल्ह्वनेगु ज्या नं मजुइ धाये मफु । उकिं बियातःगु इलय् यदि संविधान मवल धाःसा देशय् छु गज्याःगु स्थिति वइ धकाः देशय् अनेक अनुमान जुयाच्वंगु खँ थुकिं सीदु। थ्व अनुमानतय्सं धाइ, यदि संविधान इलय् मवल धाःसा देशय् बांलाःगु घटना चाहिं जुइ मखु। न्ह्यागु कथंया नं घटना जुइगु खतरा दु। भारत, चीन व अमेरिकाया अप्वयाच्वंगु नेपाल-रुचीया दुने नं थज्याःगु हे अनुमानं थाय् कयाच्वंगु मदु धकाः धाये फइ मखु। थुकी सकल जनता सचेत जुइमाःगु दु ।",http://www.nepalmandal.com/content/6269.html
मांभासं नं सपथ काये दइगु व्यवस्था ,"Posted on Sun Jan 31, 2010  4:19 pm NST","आः नेपाःया संविधान कथं मन्त्रीं निसें कयाः राष्ट्रपति तकं जुइपिं सुं नं मनुखं थःगु पद व गोपनीयताया सपथ थःगु हे मांभासं याये दइगु जूगु दु। अन्तरिम संविधानय् जूगु न्हय्क्वःगु संशोधनपाखें थ्व व्यवस्थाया प्रत्याभूति जूगु खः। उपराष्ट्रपति परमानन्द झां हिन्दी भासं सपथ ग्रहण याःगु कारणं वय्कःया पद हे निष्क्रिय जुइ धकाः सर्वोच्च अदालतं याःगु फैसलायात उल्टे यायेगु हिसाबं संसदपाखें संविधान हे संशोधन यानाः थ्व व्यवस्था हःगु खः। राज्य पुनर्संरचना जुयाः संघीय व्यवस्थाय् प्रवेश जुइत्यंगु वर्तमान नेपाःया सन्दर्भय् थ्व अतिकं महत्वपूर्ण व सामयिक पलाः खः। संसदं याःगु थ्व ज्याया कारणं सदियौंनिसें भाषिक अधिकारया लागिं जुयाच्वंगु आन्दोलनं छगू हद तकया सफलता चूलाकूगु दु । देशय् थ्व अवस्था वःगुया लिउने उपराष्ट्रपति परमानन्द झां हिन्दी भासं काःगु सपथं मू भूमिका म्हितूगु दु। वय्कःयात खस भासं हानं सपथ काल धाःसा पद बहाली याना बी धकाः सर्वोच्च अदालत व सरकारं इनाप याःगु खःसां नं वय्कलं उकियात अस्वीकार यासें बरु पद हे त्याग यायेत तकं तयार धकाः गुगु अडान क्यनादीगु खः, व निसन्देह स्तुत्य जू। वय्कःया वहे अडानं यानाः थौं संविधान हे संशोधन जुयाः देय्या सकलें मांभाय्ह्यमितय् छ्यों गर्वं धस्वायेफुगु स्थिति तक थ्यंगु दु । अन्तरिम संविधानय् जूगु थ्व संशोधन लिपा आः भाजु परमानन्द झां हानं छु भासं सपथ काइ धइगु न्ह्यसः वःगु दु। यद्यपि आः न्ह्यागु हे भासं सपथ कायेत नं वय्कः स्वतन्त्र दु। अथे खःसां थःगु धाथेंया मांभासं हे सपथ कयादीसा मांभाय्या नं इज्जत च्वनीगु खइ ।",http://www.nepalmandal.com/content/6309.html
होल्ड यानातःगु जलस्रोतया लाइसेन्स ,"Posted on Sun Jan 3, 2010  5:28 pm NST","नेपाःया तःधंगु जलविद्युत परियोजना मध्ये छगू जुयाच्वंगु पश्चिम सेती शुरु यायेगु धकाः अष्ट्रेलियाया स्मेक कम्पनीं लाइसेन्स कयातःगु दँदँ दयेधुंकलं नं ज्या धाःसा न्ह्याकूगु मखुनि। बरु ज्या शुरु यायेगु पलेसा लाइसेन्सया म्याद थपे यायेमाल धकाः सरकारयात दवाव बीगु ज्या यानाच्वंगु दु। खतुं लाइसेन्स कयाः नं ज्या शुरु मयासे च्वनाच्वंगु स्मेक छगू जक कम्पनी मखु। अरुण-३, कर्णाली आदि परियोजनाय् नं भारतं ज्या याये धकाः लाइसेन्स कयातःगु दु तर ज्या धाःया याःगु मखुनि। महाकालीया पंचेश्वर परियोजना ला भारतं हेपे यानाः हे शुरु मयासे तयातःगु दु। उगु परियोजना मेपिंसं काइ धकाः उकियात 'होल्ड' जक याना तयेगु लागिं विदेशी कम्पनीतय्सं थथे लाइसेन्स कयाः थम्हं तुं तया तइगु खः। थुकिं यानाः अन मेपिंसं नं ज्या याये मखनीगु जुयाः नेपाःया जलस्रोत विकासय् हे लिच्वः लाइगु स्वाभाविक खः। खतुं थथे ज्या मयासे होल्ड जक याना तइगु लाइसेन्स निश्चित अवधि लिपा खारेज यायेगु धकाः सरकारं नीति नं दयेका तःगु दु। तर उकियात लागू धाःसा याये फयाच्वंगु मदु। छगू कम्पनीं लाइसेन्स कयातःगु थासय् मेगु कम्पनी वयाः रुची क्यनी मखु। लिसें नेपालं नं हानं मेगु पुचःयाथाय् वनाः वहे परियोजना शुरु याना बीमाल धकाः आग्रह याये छिनी मखु। थौं नेपाःयात विद्युतया गुलि तःधंगु आवश्यकता जुयाच्वंगु दु धइगु खँ थौंकन्हय् न्हिंन्हिं जुयाच्वंगु लोडशेडिंगं नं स्पष्ट याः। भूटानं स्पष्ट रुपं हे जलस्रोत नीति दयेकाः न्ह््याः वंगु कारणं थुकिं हे थःगु देय्या नं विकास यात। तर नेपालय् धाःसा अप्वः राजनीतिं यानाः जुइ फइगु विकास नं जुइ फयाच्वंगु मदु, गुगु तःधंगु विडम्बना खः ।",http://www.nepalmandal.com/content/5847.html
सगरमाथा मुँज्यां विश्वयात बिउगु सन्देश ,"Posted on Mon Dec 7, 2009  6:32 pm NST","सगरमाथाया आधारशिविरय् आः नकतिनि च्वंगु नेपाल सरकारया ऐतिहासिक मन्त्रिपरिषद् बैठकं विश्व वातावरणय् वयाच्वंगु नकारात्मक हिउपालं नेपाः जक मखु नेपाः थेंज्याःगु विश्वया आपालं अल्पविकसित व गरीब देशय् वयाच्वंगु खतरापाखे विश्वया ध्यान सालेत ताःलाःगु दु। विश्व पर्यावरणय् वयाच्वंगु हिउपालं नेपाः थेंज्याःगु हिमाली देशय् च्वंगु च्वापुगुँया च्वापु ग्यानापुक नाया वयाच्वंगु दु। थुकिं नेपाःया कृषि, पर्यटन, जलश्रोत, सामान्य जनजीवन आदि थेंज्याःगु ख्यःयात प्रभावित याइगु ला द हे दु, उकिया नापनापं मुक्कं दक्षिण एशियाया हे हिमाली लागाय् च्वनीपिं मनूतय् जनजीवनयात नं बांमलाःगु लिच्वः लाकीगु खतरा नं उतिकं दु। थुकिं थ्व लागाया १ अर्ब ३० करोड जनताया जीवनय् बांमलाःगु लिच्वः लायेफुगु खँ थ्व सम्बन्धी अनुसन्धानतय्सं धाःगु दु। उकिं नेपालं थ्व विषयय् विश्वया धनी देय्तय् ध्यान सालेत सगरमाथाया आधार शिविरय् वनाः गुगु मन्त्रिपरिषद् बैठक च्वन, उकिं यक्वं सकारात्मक लिच्वः पिकाइगु आशा कायेफु। नेपाल सरकारं याःगु थ्व ज्यां नेपाःया समस्यापाखे जक मखु विश्वया आपालं गरीबतय् समस्यापाखे समेत विश्वया ध्यान सालीगु निश्चित दु। उकिं नेपाः सरकारया थ्व पलाःया राष्ट्रिय जक मखु अन्तर्राष्ट्रिय महत्व समेत दु । आः याकनं हे थ्वहे विषययात कयाः डेनमार्कया कोपनहेगनय् विश्व सम्मेलन जुइत्यंगु दु। उगु सम्मेलनया मू आकर्षण आः नेपाः नं जुइगु खँय् विवाद मदु। विश्वं थःपाखे ध्यान बियाच्वंगु थ्व इलय् नेपालं अन समग्र गरीब मुलुकतय् प्रतिनिधित्व यासें सशक्त सः तयेगु ज्या यायेमाः ।",http://www.nepalmandal.com/content/5348.html
शुरु जूगु कोपेनहेगन सम्मेलन ,"Posted on Tue Dec 8, 2009  6:12 pm NST",विश्व जलवायु परिवर्तनयात कयाः चिउताः प्वंकेगु ताः तयाः डेनमार्कया राजधानी कोपनहेगनय् म्हिगःनिसें अन्तर्राष्ट्रिय सम्मेलन शुरु जुल। खास यानाः विकसित देय्तय्सं औद्योगिक विकासया झ्वलय् मिखा तिसिनाः याःगु कार्बन उत्सर्जनया ज्यां थ्व पर्यावरण समस्या पिहां वःगु खःसा थ्वहे खँयात उजागर यानाः अज्याःगु विकसित देय्तय्त थुखेपाखे सचेत यासें आवंलि कार्बन उत्सर्जनया ज्यायात छुं भचा जूसां क्वपालेत बाध्य यायेगु ताः तयाः थ्व सम्मेलन जूगु खः। विश्व पर्यावरणय् वयाच्वंगु हिउपाः प्रति चिउताः तयाः विश्वन्यंकंया थुलिमछि देय्त छथाय् च्वं वःगु थ्वहे न्हापांगु घटना खः। कार्बन उत्सर्जनया ज्याय् न्ह्यलुवा जुयाच्वंगु देय्तय्त थुकिं अवश्य नं दवाव सिर्जना याइ धकाः आशा कायेफु। विकसित देय्तय् कार्बन उत्सर्जनया ज्यां गरीबतय्त गज्याःगु तक लिच्वः लानाच्वन धइगु खँपाखे उमिगु ध्यान साला कायेगु लागिं आः नकतिनि नेपालं च्वापु नाया वयाच्वंगु सगरमाथाया बेस क्याम्पय् मन्त्रिपरिषद् बैठक च्वनाः क्यंगु खःसा छुं ई न्ह्यः समुद्रया सतह थहां वयाः देय् हे तनीगु खतराय् लानाच्वंगु माल्दिभ्सं समुद्रया क्वय् हे मन्त्रिपरिषद्या बैठक च्वनाः थःपिनि मार्मिक सन्देश प्रवाह याःगु खः। गरीब देय्तय्सं क्यनाच्वंगु थ्व चिउताःयात धनी देय्तय्सं अवश्य नं ध्यान बीमाः। अथे धकाः थ्व गरीब देय्तय्गु जक चिउताःया विषय मखु। थुकिं धनी देय्तय्त नं उतिकं हे लिच्वः लाकाच्वंगु दइ। यदि कोपेनहेगनय् थुपिं खँयात ध्यान तयाः धनी देय्तय्सं कार्वन उत्सर्जन म्हो यायेगुपाखे पलाः ल्ह्वनेगु छुं घोषणा यात धाःसा वहे सम्मेलनया दकलय् तःधंगु उपलब्धी जुइ ।,http://www.nepalmandal.com/content/5378.html
नेवाः व ताम्सालिङया मंकाः प्रदेश प्रस्ताव ,"Posted on Mon Jan 4, 2010  6:53 pm NST",सीमाया विवाद समाधान याये मफयाः एनेकपा (माओवादी) दुने आः नेवाः व ताम्सालिङ स्वायत्त गणराज्य छथासं तयाः छगू हे मंकाः गणराज्य दयेकेगु प्रस्ताव वःगु दु। तामाङ व नेवाःतय् छगू हे प्रदेश दयेकेगु खँयात माओवादीया आपालं दुजःतय्सं समर्थन नं याःगु कारणं थुकियात माओवादीं आः पार्टीया नीति दयेकाः पित बीगु सम्भावना नं अप्वः दु । खतुं छगू हे भूभाग दुने प्यपुनाच्वंगु नेवाः व तामाङ प्रदेशयात बिस्कं बिस्कं यायेगु व्यावहारिक मजुइगु जूगुलिं थुकियात छथाय् हे तयाः मंकाः राज्य दयेके माली धइगु बिचाः तइपिं बुद्धिजीवीत तामाङ व नेवाः समुदाय निगुलिं थासय् मदुगु मखु। तर निगुलिं थासय् उकियात स्वीकार याइपिं मनूतय् ल्याः धाःसा म्हो जक दु। छगू इलय् नेवाः पुचः दुने नेवाः व तामाङयात छथासं तयाः 'ने-ता प्रदेश' दयेकेगु धकाः चर्चा जूगु खःसा गुलिखे तामाङ बुद्धिजीवीतय्सं आः नं थज्याःगु प्रदेशया सम्भावना न्ह्यःने तयेगु यानाच्वंगु दनि। उकिं थ्व असम्भव विकल्प मखु धइगु खँ अथें प्रस्ट जू। तर मात्र सीमा किटानया विवाद समाधान याये मफयाः हे निगू प्रदेशयात छथाय् तयाः मंकाः प्रदेश दयेके माःगु खः धइगु जूसा मंकाः प्रदेशया आवश्यकताया लागिं थ्व उपयुक्त तर्क व कारण धाःसा मखु। निगू प्रदेश छथाय् च्वनेमाःगु वस्तुगत कारण व उकिं जुइगु उपलब्धीया ठोस ल्याःचाः आः तक पिहां वःगु मदुनि। उकिं थुकिया बारे छुं अध्ययन हे मजुइक अज्याःगु निर्णय यायेबलय् कन्हय् थुकिं हानं मेगु ल्वापु पिकाइ मखु धाये फइ मखु। नापं च्वनाः ल्वानाच्वनेगु स्वयां अलग अलग च्वनाः मिले जुयाच्वनेगु बांलाःगु लँपु खः ।,http://www.nepalmandal.com/content/5868.html
माओवादी दुने हे भारतीय चलखेल ,"Posted on Thu Jan 7, 2010  3:01 pm NST",प्रमुख प्रतिपक्षी माओवादीया अध्यक्ष पुष्पकमल दाहाल 'प्रचण्डं' आः नकतिनि भारतया भण्डाफोर यायेगु झ्वलय् बियादीगु अभिव्यक्तिं वय्कःया थःगु हे पार्टी दुने कचवं पिहां वइगु स्थिति सिर्जना जूगु दु। भारतं यदि माओवादीया मेम्ह वरिष्ठ नेता डा. बाबुराम भट्टराईयात प्रधानमन्त्री दयेकेगु खःसा थःपिंसं समर्थन याये धकाः प्रस्ताव छ्वया हयाच्वंगु खँ पार्टीया छगू आन्तरिक ज्याझ्वलय् 'खुल्ला' रुपं न्ववानादीवं पार्टी दुने थ्व कचवंया अवस्था पिहां वःगु खः । धायेत ला वय्कलं थ्व खँ भारतं थःगु पार्टी दुने तकं हस्तक्षेप यायेत स्वयाच्वन धइगु अर्थय् धयादीगु जुइमाः तर वय्कःया थ्व धापुतिं माओवादी दुनेया वरिष्ठ नेतात तकं भारतीय चलखेलया गोटी जुयाच्वंगु दु धइगु खँया संकेत धाःसा पिनेत बिउगु दु। नेता डा. बाबुराम भट्टराईया सवालय् न्हापा नं भारतीय स्वापूलिसे स्वानाः विवाद वयेधुंकूगु दु। डा. भट्टराईयात पार्टीं यानातःगु कारवाही लित कायेमाः धकाः भारतं दवाव बिउगु व कारवाही लित कायेधुंकाः डा. भट्टराईनं भारतया यात्रा याःगु खँ अबलय् चर्चाय् वःगु खः। आः नं भारतं भट्टराईयात हे प्रधानमन्त्री दयेकेमाः धकाः दवाव बियाहःगु खँ सार्वजनिक जुइवं आः डा. भट्टराईनं हे थुकिया बारे थःगु धापू स्पष्ट यायेमाःगु आवश्यक जूगु दु। अले थुकिया बारे वय्कलं धयादीगु धापुतिं पार्टी दुने गज्याःगु अवस्था सिर्जना याइगु खः व धाःसा मेगु चिउताःया विषय जुयाच्वंगु दनि ।,http://www.nepalmandal.com/content/5913.html
संघीयताया विरोधय् बन्द याः वइपिनि विरुद्ध ,"Posted on Thu Jan 7, 2010  10:24 pm NST",संविधानसभाया चुनावय् हे संघीयता विरोधी नारा बियाः न्ह्यःने वःगु राष्ट्रिय जनमोर्चां आः संघीयताया विरोधय् धकाः धमाधम थीथी जिल्ला व अञ्चल बन्द याना वयाच्वंगु दु। संघीयताया विरोधय् उमिसं म्हिगः नारायणी अञ्चल बन्द याःगु खःसा २६ गते स्वनिगः व बागमति अञ्चल बन्द यायेगु धकाः ज्याझ्वः दयेका तःगु दु। उमिसं याइगु २६ गतेया ज्याझ्वःयात नेवाः स्वायत्त राज्यया पक्षधर स्वनिगःया जनतां प्रतिकार यायेगु धकाः तयारी शुरु याःगु दु। उकिं यदि थ्व पुचलं २६ गतेया ज्याझ्वः लित मकाल धाःसा वकुन्हु उमिगु बन्द विफल जुइगु जक मखु थनया स्थानीय जनतालिसे उमिगु मुठभेद समेत जुइगु खतरा दु। दँ दँ तकया संघर्ष लिपा स्वनिगःया जनतां तया वयाच्वंगु संघीय प्रणालीया आज्जुइ थ्यनी थे थ्यंकाः थ्व हे स्वनिगलय् वयाः स्वनिगःया हे जनताया आज्जुया अःखः सुनां नं बन्द थेंज्याःगु ज्याझ्वः याः वल धाःसा उकियात प्रतिकार याये मालीगु स्वाभाविक नं खः। थ्व प्रतिकार धइगु बन्दया आयोजकयात याःगु प्रतिकार जक मखु थःगु मुद्दायात संरक्षण यायेत ल्ह्वंगु पलाः नं खः। थुकी नेवाः जनता जक मखु संघीय प्रणालीया पक्षधर सकलें जनजाति छप्पँ जुयाः न्ह्यायेमाःगु अतिकं आवश्यक दु । जनमोर्चां संघीयताया विरोध याःगुलिं संविधानसभाय् छगू जक सीट त्याकूगु खःसां आः चुनाव लिपा वयाः धाःसा थीथी तःधंगु पार्टीया ब्राह्मणवादी नेता कार्यकर्ता नापं ब्राह्मणवादीतय् ल्हातय् लानाच्वंगु तःधंगु सञ्चार माध्यमतय्सं नं उमित साथ बियाच्वंगु दु। जनमोर्चाया विरोध यायेबलय् वयागु लिउने सक्रिय जुयाच्वंगु थ्व तत्वयात नं ल्वःमंके मजिउ ।,http://www.nepalmandal.com/content/5931.html
शिविर त्वःता वंपिं अयोग्य लडाकुत ,"Posted on Fri Jan 8, 2010  3:59 pm NST","माओवादीया थीथी शिविरय् च्वनाच्वंपिं अयोग्य धाःपिं लडाकुतय्त म्हिगःनिसें चीकेगु ज्या शुरु याःगु दु। अनमिनं थुमित अयोग्य धकाः ठहर यायेधुंकाःलि उमित छु यायेगु धइगु विवाद पिहां वःगु खःसा आः माओवादीं यकःति रुपं हे उमित शिविरं चीकाः छेँय् लित छ्वयेगु निर्णय याःगु खःसा वहे निर्णय कथं म्हिगःनिसें थ्व ज्या शुरु याःगु खः। खतुं शिविरं लिहां वयेधुंकाः आः उमिगु भविष्य छु जुइ धइगु खँ स्पष्ट मजूनि। उमित छुं भचा ध्यबा बियाः छेँय् लित तयेयंकेगु खँ धाःगु दु। तर वःदँमछि युद्धय् संलग्न जूगु, युद्ध लिपा नं तःदँ तक सैनिकतलिसे हे शिविरय् च्वंगु आदि कारणं उपिं शिविरं पिहां वंसां सैन्य मानसिकतां धाःसा उलि याउँक पिहां वये फइ मखु। यदि शिविरं पिहां वयेधुंकाः नं उमित माःगु वातावरण तयार मजुल, समाजं घृणाया मिखां स्वत, स्वीकार मयात, छेँजःपिंसं ग्वाहालि मयात धाःसा उपिं थौं शिविरं पिहां वः थें कन्हय् छेँनं पिहां वइ। छेँनं पिहां वनाः गन वनी? थ्व सकस्यां चिउताःया विषय जुइमाः। सैन्य पृष्ठभूमि दुपिं मनूत खः। छुं नं यायेत उपिं ग्याइ मखु। आपराधिक ज्याय् लगे जुइफु। मेमेगु सशस्त्र पुचलय् आवद्ध जू वनेफु। अबलय् उपिं माओवादीया जक समस्या जुइ मखु। मुक्कं देय्या समस्या जुया बी। उकिं थुकियात माओवादी लगायत राज्य व मेमेगु विदेशी सहयोगी देय्तय्सं नं ध्यान बियाः स्वयेमाःगु जुया बी। थ्व कन्हय् मेगु समस्या मजुइमा  ।",http://www.nepalmandal.com/content/5940.html
बल्ल निर्माण जूगु उच्चस्तरीय संयन्त्र ,"Posted on Sun Jan 10, 2010  8:34 pm NST",ताःईया छलफल व तयारी लिपा बल्लबल्ल सरकार सञ्चालनया उच्चस्तरीय संयन्त्र दयेकेत तःधंगु दल ताःलाःगु दु। नेपाली कांग्रेसया सभापति गिरिजाप्रसाद कोइरालाया अध्यक्षताय् उकुन्हु उच्चस्तरीय संयन्त्र निर्माण याःगु खः। आःयात थुकी माओवादी व एमालेया शीर्ष नेतात दुजःया रुपय् च्वनादीगु दु। प्रधानमन्त्री माधव नेपालयात धाःसा थुकी दुथ्याकातःगु मदु । थ्व उच्चस्तरीय संयन्त्र दयेकेगु लागिं ताः ई न्ह्यवंनिसें कुतः जुयाच्वंगु खः। तर स्वंगू पार्टीया थःथःगु कवचंया कारणं थ्व संयन्त्र दयेके मफयाच्वन। आः स्वम्हं शीर्ष नेतात छथाय् च्वनाः छगू वार्ता यायेवं संयन्त्र निर्माण जूगु कारणं थ्वयां लिपाया वातावरण सहज जुइगु खः लाकि धइगु आशा नं ब्वलंगु दु । सरकारपाखें याइगु आपालं ज्याखँय् माओवादी सन्तुष्ट जुयाच्वंगु मदु। लिसें गुलिखे ज्याखँत थज्याःगु नं दु गुगु सकस्यां सहमति दयेकाः जक न्ह्यःने यंकेमाःगु जुयाच्वनी। छाय्धाःसां आः देय् न्ह्यःने न्ह्याइगु आधार धइगु हे सकलें पार्टीया राष्ट्रिय सहमति खः। वहे राष्ट्रिय सहमति मदयाः देशय् जुइमाःगु आपालं ज्याखँत जुइ मफयाच्वंगु खः। आः गठन जूगु उच्चस्तरीय संयन्त्रपाखें अज्याःगु सहमति निर्माणय् ग्वाहालि याइगु आशा यायेफु। लिसें संयन्त्र दत धाःसा सरकारयात नं निरंकुश जुयाः थः यत्थे याये मदइगु वातावरण वया बी। उच्चस्तरीय संयन्त्र खास यानाः सरकार सञ्चालनया निंतिं हे खः। सरकारं यायेमाःगु महत्वपूर्ण ज्याखँ सकस्यां सहमति कयाः जक जुइगु जुल धाःसा उकिं सम्भावित कचवंयात नं ब्वलनीगुपाखें पना बी। थुकिं दथु दथुइ वयाच्वनीगु अवरोध नं मदयेका बी ।,http://www.nepalmandal.com/content/5972.html
पार्टी दुनेया संघीय व्यवस्था विरोधीत ,"Posted on Mon Jan 11, 2010  3:46 pm NST","न्हूगु संविधानय् उल्लेख जुइत्यंगु संघीय व्यवस्थाया विरोधय् आः ततःधंगु पार्टीया वरिष्ठ नेतातय्सं तकं न्ववायेगु शुरु यानाहःगु दु। उपप्रधानमन्त्री सुजाता कोइरालां संघीय व्यवस्थाय् नेपाः वनेगु लाकि मवनेगु धइगु खँयात कयाः जनमत संग्रह यायेमाः धायेसातकि उकियात हे बः कयाः ध्वं हाले थें एमालेया नेता केपी ओलीं नं सः तयाहःगु दु। थुपिं निम्हं थःथःगु पार्टी दुने च्वंपिं अनुदारवादी नेतात खः। थुमिसं बियाहःगु थज्याःगु अभिव्यक्तिं आः देशय् वयेत्यंगु संघीय व्यवस्थाया लँपुयात कठिन याना बीगु आभास ब्वलनाच्वंगु दु। यदि थुमित इलय् हे उगु पार्टी दुने च्वंपिं संघीयताया पक्षधर शक्तिं थासय् तये मफुत धाःसा थुमिसं पार्टी दुने संघीय व्यवस्था विरोधी भाइरस तःधंक हे संक्रमित याना बीगु खतरा दु । थ्व निगुलिं पार्टीं संविधानसभाया चुनावय् ला संघीय व्यवस्था बी धइगु बचं बियाः हे जनताया मत कया वःगु खः। (खतुं कांग्रेसया सुजाता कोइराला व एमालेया खड्ग ओली निम्हं चुनावय् बूपिं खः, उमिसं जनताया मतयात अनादर याइगु स्वाभाविक खः)। संघीय व्यवस्था सहितया घोषणापत्रपाखें चुनाव त्याकाः संविधानसभाय् थ्यनेधुंकाः थुकिया बारे ला जनमत संग्रह यायेमानि धायेगु गुलि तक नैतिकतां बिउगु विषय खः? यदि संघीय व्यवस्था मजिउगु वा मयःगु खःसा अबलय् चुनाव नं संघीय व्यवस्थाया विरोधी बिचाः ज्वनाः हे ल्वानाः क्यनेमाःगु खः। आः वयाः अथे धायेगु जनतायात धोका बीगु खः ।",http://www.nepalmandal.com/content/5994.html
तराईलय् हानं हिंसा ब्वलनीगु संकेत ,"Posted on Tue Jan 12, 2010  5:21 pm NST","तराईलय् हानं छक्वः हत्या हिंसाया श्रृंखला शुरु जुइगु संकेत पिहां वःगु दु। म्हिगः पर्सा जिल्लाया सहायक सीडीओयात याःगु गोली प्रहारपाखें थ्व खतराया संकेत बिउगु खः। वंगु छुं ई तराई मेबलय् स्वयां शान्त जुयाच्वंगु खःसा म्हिगःया घटनां तराई हानं अस्थिर जुइत्यंगु खने दया वःगु दु । तराई लागाय् हानं हिंसा शुरु याःगु पुचःतय्सं सरकारं थःपिंलिसे जूगु सम्झौता पालना मयाःगु, वार्ता प्रक्रिया ढिला याःगु आदि द्वपं बिउगु दु। थज्याःगु हे द्वपं बियाः मधेशी जनअधिकार फोरमं नं आः वइगु माघंनिसें तराई लागाय् मेगु मधेश आन्दोलन शुरु यायेगु ख्याच्वः बिउगु खः। अन छगू पुचलं आन्दोलन यात कि मेमेगु पुचःतय्सं नं धेंधेंबल्लाः याये थें आन्दोलन शुरु याना हइगु जुयाच्वंगु दु। तराईया थीथी पुचःतलिसे सरकारं न्हापा याःगु सम्झौता पालना याइ ला धकाः अनया सशस्त्र पुचःत सुम्क च्वनाच्वंगु खः। तर सरकारं थःपिंसं न्ह्याकागु विशेष सुरक्षा योजनां यानाः तराई शान्त जुयाच्वंगु धकाः गलत विश्लेषण यानाच्वंगु दु। तराईया थीथी पुचःतलिसे याःगु सहमति लागू याकेगु लागिं सरकारयाके फुर्सद हे मदु। न सरकारं न्हापाया सरकारतय्सं सुलिसे गज्याःगु सहमति याना तःगु दु धकाः वालेगु ज्या हे गबलें याः। अज्याःगु सहमतित सरकारया ल्वःमंसां सम्बन्धित पुचःया ल्वःमनी मखु। थ्व खँयात थुइकेमाः। तराईया पुचःत जक मखु देय्या थीथी आदिवासी जनजाति पुचःतलिसे नं सरकारं थज्याःगु हे सहमतित यानातःगु दु गुगु आः तक पूमवंनि। कन्हय् दक्व पुचःतय्सं छक्वलं पुलांगु मागत न्ह्यःने तयाः आन्दोलन यात धाःसा उकिं सरकार जक मखु देशयात हे मछिंगु अवस्थाय् लाका बी ।",http://www.nepalmandal.com/content/6021.html
उत्सर्जन क्वपालेगु अमेरिकाया घोषणा ,"Posted on Wed Dec 9, 2009  6:12 pm NST","कोपनहेगनय् विश्व पर्यावरणयात कयाः अन्तर्राष्ट्रिय सम्मेलन शुरु जू कुन्हु हे अमेरिकां कार्बन ग्यास उत्सर्जनपाखें मानव सभ्यताय् हानी यानाच्वंगु खँयात स्वीकार यासें कार्बन उत्पादन म्हो यायेगु अभियानय् आः थः नं लगे जुइगु घोषणा याःगु दु। अमेरिकापाखें नकतिनि याःगु थ्व घोषणायात कोपनहेगन सम्मेलनयात बिउगु छगू उपहार धाःसां छुं मपाः । अमेरिकां कार्बन उत्सर्जन म्हो यायेगु घोषणा याःसां उकिया परिमाण, ई, शर्त आदिया बारे धाःसा आः तक छुं धाःगु मदुनि। विश्वया कार्बन उत्सर्जनय् दकलय् अप्वः ब्वति दुगु देय् अमेरिका हे खः। उकिं अमेरिकां सामान्य जक नियन्त्रण यायेगु सहमति बिउसां उकिं तःधंगु लिच्वः लाकीगु खँय् विवाद मदु। लिसें अमेरिकां थ्व पलाः ल्ह्वनेसातकि विश्वया मेमेगु नं कार्बन उत्सर्जनय् महत्वपूर्ण भूमिका दुपिं देतय्त थःपिंसं नं अज्याःगु घोषणा यायेत दवाव सिर्जना जुइ। अमेरिकां घोषणा मयाःतले मेपिं नं घोषणा यायेत बाध्य जुइ मखु । कार्बन उत्सर्जन म्हो यायेगु बारे थःपिं सक्रिय जुइगु धकाः थ्व स्वयां न्ह्यः चीनं बचं बीधुंकूगु दु। थ्व धुंकाः आः जापान, भारत, दक्षिण अमेरिकाया तःधंगु देय्त व खास यानाः युरोपेली देतय्सं थज्याःगु बचं बीमाःगु आवश्यकता दु। यदि अमेरिकापाखें बचं वयेसातकि मेमेगु देतय्सं नं धमाधम उत्सर्जन क्वपालेगु घोषणा याना हल धाःसा अमेरिका थम्हं यायेधुंकूगु घोषणापाखें लिचिलेगु अवस्था वइ मखु। विश्वया सम्पूर्ण प्राणीया अस्तित्व हे खतराय् लाइ कथं वयाच्वंगु थ्व हाथ्यायात केवल व्यापार व्यवसायया दृष्टिकोणं जक स्वये मजिउ धइगु खँ विश्व समुदायं थुइकेमाःगु दु ।",http://www.nepalmandal.com/content/5400.html
मर्यादां पिहां वयाच्वंम्ह राष्ट्रपति यादव ,"Posted on Wed Jan 13, 2010  3:30 pm NST",राष्ट्रपति डा. रामवरण यादवं थौंकन्हय् थीथी थासय् थीथी कथं बियाच्वंगु अभिव्यक्तियात कयाः एमाले संसदीय दलं आपत्ति प्वंकूगु दु। संविधान निर्माणया ज्या जुयाच्वंगु हे इलय् राष्ट्रपति यादवं गबलें संघीय व्यवस्थायात कयाःसा गबलें जातीय स्वशासनयात कयाः टिप्पणी यायेगु यानाच्वंगु दु। संविधानतः राष्ट्रपतियात सार्वजनिक रुपं थज्याःगु अभिव्यक्ति बीगु छुट मदु। वय्कः छम्ह थापना यानातःम्ह राष्ट्रपति जूगु कारणं संस्थागत रुपं थःगु बिचाः तयेगु अधिकार वय्कःयात मदु। तर थौंकन्हय् राष्ट्रपतिपाखें वयाच्वंगु थज्याःगु अभिव्यक्तिं वय्कः थःगु सीमा हाचांगायाः न्ह्यःने वयाच्वंगु संकेत बिउगु दु। देशय् छुं छगू घटना जूसां तुरुन्त हे प्रधानमन्त्री वा सुं नेतायात सःताः थ्व छाय् गुकथं जूगु धकाः न्यनेकने याना हे छ्वयेगु वय्कःया ज्यां वय्कलं जबर्जस्ती थःगु भूमिका दयेकेत स्वयाच्वंगु आभास नं बिउ। लिसें राजनीतिक नेतातलिसे सार्वजनिक रुपं हे आरोप प्रत्यारोपय् कुहां वयाः राष्ट्रपतिया ओजस्वीपूर्ण गरिमायात नं राजनीतिया ध्याचः किकेगु ज्या वय्कःपाखें जुयाच्वंगु खनेदु । थ्व स्वयां न्ह्यः प्रधानसेनापति प्रकरणय् सरकारया ज्याय् हे हस्तक्षेप यानाः प्रधानसेनापतियात थमौती यायेगु पलाः ल्ह्वनाः वय्कलं देशय् गन्जागोल अवस्था सिर्जना यानादीगु हे खः। उगु पलाखं थःगु अधिकार 'स्थापित' यायेधुंकाः आः इलय् संविधान दयेके मफुत धाःसा संविधानसभा भंग जुयाः राष्ट्रपति जक ल्यनी धइगु पूर्व घोषणा यानाः थःहे सर्वेसर्वा जुइगु मनसुवा नं वय्कलं प्वंकादीगु दु। राष्ट्रपतिपाखें थज्याःगु ज्या जुयाच्वंगु धाथें नं ल्वःगु खँ मखु ।,http://www.nepalmandal.com/content/6029.html
समाधान मालेत मेगु कार्यदलया कुतः ,"Posted on Fri Dec 11, 2009  12:00 pm NST","राजनीतिक गतिरोध चीकेगु लागिं तःधंगू स्वंगू दल जानाः हानं मेगु छगू कार्यदल दयेकूगु दु। कार्यदलं गतिरोधया निकास मालेगु लागिं निन्हु तक बैठक च्वनाः छुं छुं उपायत लुइकेगु कुतः याःगु दु। थ्वहे कार्यदलं निकास लुइकाः देशय् कायम जुयाच्वंगु तनाव मदयेका बी धकाः आशा यायेगु थाय् धाःसा अझ नं मवःनि। अथे खःसां न्हापा न्हापाया कार्यदलं छु छु कारणं समाधान पिकाये मफुगु खः धइगु खँयात समेत अध्ययन यानाः थ्व कार्यदलं पलाः न्ह्याकी धाःगुलिं थुकिं छुं उपाय लुइकीगु खः ला धकाः आशा ब्वलंका बिउगु दु। समस्या आः थुलि स्वतुमतु स्वयेधुंकल कि देय्या धाथेंया समस्या छु खः धकाः हे आः तिफ्याये मफुगु अवस्था वयाच्वंगु दु। राजनीतिक पार्टीया नेतातय्सं धायेगु याः, यदि चाहे जुल धाःसा थ्व समस्यायात निघौया दुने समाधान यायेफु। तर समाधानया लागिं बैठक च्वनीबलय् धाःसा वहे नेतातय्सं उपाय लुइकेगु लँपुइ पंगः थनाच्वंगु दइ। वास्तवय् थ्व निघौ छु निगू मिनेटं समाधान यायेफुगु विषय खः। थ्व गनं समस्या दयाः हे समस्या जुयाच्वंगु विषय मखु। केवल राजनीतिक पार्टीया नेतातय् पाखण्डपूर्ण अडान व महत्वहीन तर्कं यानाः जक थानाच्वंगु समस्या खः। आः गठन जूगु कार्यदलं थःगु पार्टी व थःगु पार्टीया नेतातय्के दुगु थ्व समस्यायात थुइकाः समाधान मालेगु ज्या यात धाःसा उकिया च्वः नं अवश्य लुइ जुइ। यदि अथे मजुसे नेतातय्सं धाःधाः थे हे जक अडान तयाः समाधान मालेगु कुतः यात धाःसा थ्वं याइगु मेहनत नं लखय् बाः वनीगु सिबाय् मेगु छुं जुइ फइ मखु। थुलि खँ ला झीसं आः हे धया तयेफु ।",http://www.nepalmandal.com/content/5422.html
मानव अधिकारया मिखां नेपाः स्वयेबलय् ,"Posted on Fri Dec 11, 2009  3:54 pm NST",दँय्दसं १० डिसेम्बर कुन्हु हनीगु विश्व मानवाधिकार दिवस म्हिगः नेपालय् नं हन। थ्वहे लसताय् लाकाः नेपालय् मानव अधिकारकर्मीतय्गु छगू महामुँज्या नं जुलसा दिवस कुन्हु प्रधानमन्त्रीं निसें कयाः सेना व थीथी दलया नेतातय्सं नं भिंतुना सन्देश जारी यात । नेपालय् मानव अधिकारया खँ ल्हायेबलय् आः नेतातय्सं जनतायात भिंतुना बीगु छगू बाहेक मेगु छुं यायेफुगु अवस्था नं मदु। देशय् क्रान्ति सम्पन्न जुयाः न्हूगु व्यवस्थापाखे वनाच्वनागु थौंया इलय् सुं नं नागरिकया ज्यान तक हे सुरक्षित मजुयाच्वंगु अवस्थाय् उमिगु मेमेगु अधिकार सुरक्षित जुइमाः धकाः कल्पना यायेगु तक नं अतिशयोक्तिपूर्ण ज्या जुइ थें खनेदु। नागरिकया मानव अधिकार लगातार हनन् जुयाच्वंगु जक मखु मानव अधिकार हनन् याःपिं धकाः पुष्टि जुइधुंकूपिं मनूतय्त तकं कारवाहीया पलेसा पुरस्कृत याइगु परिपाटी देशय् ब्वलनाच्वंगु दु। छखे दण्डहिनतां हे मानव अधिकार हनन्यात प्रोत्साहित याइगु खः धकाः सकस्यां धयाच्वंगु दुसा मेखे मानव अधिकार हनन् याइपिंत संरक्षण व परिपोषण यायेगु ज्याय् राज्य हे लगे जुयाच्वंगु दु। ल्वाभः ज्वनाः सर्वसाधारण मनूतय् म्वायेगु अधिकार हनन् याइपिं थीथी सशस्त्र पुचःतय्त नियन्त्रण याये मफुगुली जक मखु विगतय् मानव अधिकार हनन् याःपिं धकाः राज्यया हे मेगु निकायं प्रमाणित यानातःपिं सेनाया अधिकारीतय्त बढुवाया सिरपाः बीगु ज्याय् तकं राज्य संलग्न जुयाच्वंगु दु। मानव अधिकार हनन्या मिखां स्वयेबलय् थौं नेपाः विश्वया हे दकलय् भयानक मुलुकया धलखय् लानाच्वंगु दु। थ्वपाखें मुक्त जुइगु आशाया जः जक लुइकेफुसां थ्व दिवस हनाया सार्थकता दइगु जुइ ।,http://www.nepalmandal.com/content/5427.html
नेपाःया जर्नेलयात राष्ट्र संघपाखें कारवाही ,"Posted on Sun Dec 13, 2009  5:04 pm NST","शान्ति सेनाय् वंम्ह नेपाली सेनाया मेजर निरंजन बस्नेतयात मानवाधिकार हनन् याःगु द्वपं बियाः राष्ट्र संघं लित छ्वया हःगु दु। चादय् वंम्ह मेजर बस्नेतयात अन थ्यनेधुंकाः मानवाधिकार हनन्या केशय् ल्हाः दुगु द्वपं बियाः राष्ट्र संघं लित छ्वया हःगु खः। मैना सुनार हत्या काण्डय् मेजर बस्नेतया नं ल्हाः दुगु खःसां नेपाली सेनां मेपिंत कारवाही यानाः व छम्हेसित सफाई बिउगु खः। तर नेपालं सफाई बिउसां राष्ट्र संघं धाःसा नेपाःपाखें वयात बिउगु सफाई न्यायिक मजू धासें अपमानपूर्वक लित छ्वया हःगु दु। राष्ट्र संघं वयात याःगु कारवाही अतिकं च्वछायेबहः जू । मानवाधिकारया सवालय् नेपाली सेनाया छबी तसकं बांमलाः। खास यानाः जनयुद्धया इलय् नेपाली सेनां आपालं निर्दोष मनूतय्त यातना बीगु, स्यायेगु व लाश हे बेपत्ता यायेगु थेंज्याःगु आपालं ज्या याःगु दु। उकी मध्ये नं थज्याःगु ज्याया नेतृत्व याइपिं मेजर बस्नेत थेंज्याःपिं हे मनूत खः। तर थुमित नेपाःया सरकार व नेपाली सेनां कारवाही यायेगु ज्या धाःसा गबलें मजू। नेपालं कारवाही मयाःपिंत राष्ट्र संघं थःगु कथं कारवाही याःगु दु। थुकिं यानाः नेपाली सेनाय् हानं हानं थज्याःगु ज्या याइपिंत दुरुत्साहित याइगु आशा कायेफु। राष्ट्र संघं बस्नेतयात याःगु कारवाहीपाखें नेपाली सेनां याइगु कारवाही गुलि निष्पक्ष धइगु खँ नं उला बिउगु दु। नेपाःया रक्षा मन्त्री थौंकन्हय् नेपाली सेनाया मनोबल थकायेमाः धकाः खुब सक्रिय जुयाच्वनादीगु दु। सेनाया मनोबल थकायेगु गलत ज्या ला मखु तर व सिबें न्ह्यः सेना दुने च्वंपिं थज्याःपिं मनूतय्त कारवाही यायेगुपाखे नं रक्षा मन्त्रीजुया ध्यान वनीगु खः ला ?",http://www.nepalmandal.com/content/5457.html
भारतय् न्हून्हूगु राज्यया निंतिं हानं आन्दोलन ,"Posted on Mon Dec 14, 2009  4:40 pm NST","भारतया आन्ध्र प्रदेश राज्ययात कुचा यानाः तेलंगाना नांगु न्हूगु राज्य दयेकेगु स्वीकृति केन्द्र सरकारं बीवं उकिया विरोध व समर्थनय् अन ततःधंगु प्रदर्शनीत जुयाच्वंगु दु। तेलंगाना राज्य बी मजिउ धाइपिं आन्ध्र प्रदेशया मन्त्री व सभासद्तय्सं समेत राजीनामा बिया हःगु दुसा मेखे आन्ध्र प्रदेश कुचा यानाः निगू राज्य दयेके जिउसा जिमिगु जक छाय् दयेके मजिउ धकाः गोरखाल्याण्ड, बुन्डेलखण्ड, पूर्वाञ्चल आदि राज्य नं खडा यायेमाःगु माग यासें अन आन्दोलन शुरु जूगु दु। भारतय् आः थथें झिगू न्हूगु राज्य दयेकेमाःगु सः थ्वयाच्वंगु दु। अन छक्वलं थीथी राज्य दयेकेमाल धकाः थ्वयेकाहःगु सः न्यनाः नेपाःया संघीय प्रणाली विरोधीतय्सं नं शायद उकियात हे उदाहरण दयेकाः संघीय प्रणाली छाय् मजिउ धकाः आः भाषण याना हइगु जुइ । भारत अर्ध संघीय प्रणाली दुगु देय् खःसा अन दयेकातःगु प्रदेशतय् आकार तसकं तःधं। गुलिखे तःधंगु प्रदेशत ला नेपाः सिबें नं तकू। तःधंगु प्रदेश दुने सुशासन नं बांलाक मदु धाःसां जिउ। उकिया तुलनाय् चीधंगु प्रदेशतय्सं बांलाक ज्या यानाच्वंगु दु। शायद अथे हे जुयाः जुइमाः उत्तर प्रदेशया मुख्य मन्त्री मायादेवीं उत्तर प्रदेश कुचा यानाः बुन्डेलखण्ड राज्य दयेकेमाः धकाः वयाच्वंगु मागयात समर्थन याःगु दु। यदि केन्द्र उत्तर प्रदेश विभाजन यानाः न्हूगु राज्य दयेकेगु निर्णय यात धाःसा उकियात थःपिंसं समर्थन यायेगु धकाः मायादेवीं केन्द्रयात पौ नापं बियाछ्वःगु दु। अलग्ग राज्य दयेकाः च्वनेगु जनताया अधिकार खः। यक्व प्रदेश दइगु समस्या मखु, उकिया सञ्चालन बांलाक जुइ लाकि जुइ मखु, वहे जक ध्यान बीमाःगु विषय खः ।",http://www.nepalmandal.com/content/5472.html
मेजरया सजाय व प्रधानमन्त्रीया उजं ,"Posted on Tue Dec 15, 2009  4:02 pm NST","चाडय् शान्ति सेनाया अधिकृत जुयाः वंम्ह नेपाली सेनाया मेजर निरंजन बस्नेतयात सर्वोच्च अदातलय् पेश यायेगु लाकि सैनिक अदालतय् पेश यायेगु धइगु खँयात कयाः प्रधानमन्त्री व रक्षा मन्त्री दथुइ तनाव ब्वलंगु दु। प्रधानमन्त्रीं वयात सर्वोच्च अदालतय् पेश याकि धकाः निर्देशन बिउगु दुसां रक्षा मन्त्रीं सैनिक अदालतय् हे पेश यायेमाः धकाः प्रमया निर्देशनयात अपहेलना याःगु दु । मैना सुनार छम्ह गैर सैनिक नागरिक जूगुलिं वयात स्याःपिं सैनिकतय्त सैनिक अदालतय् तयाः मखु नागरिक अदालतय् तयाः सजाय न्यंकेमाःगु खः। ऐनय् नं थ्व व्यवस्था दु। नागरिकया हत्या याइम्ह सैनिकयात नागरिकं हे सजाय बीमाः। थ्व नं नागरिक सर्वोच्चताया हे छगू अंग खः। तर वयात सेनां हे सजाय बीगु धकाः हानं छक्वः बचे यायेगु ज्या जुयाच्वंगु दु। मैना सुनार प्रकरणय् सैनिक अदालतं सजाय बिल धाःपिं मेपिं स्वम्ह सैनिक अधिकृत थौंकन्हय् नेपाः व अमेरिकाय् खुल्ला रुपं चाःहिलाच्वंगु दु। उमित सेवां अवकास बीगु बाहेक मेगु छुं हे दण्ड मबिउ। आः निरंजन बस्नेतयात राष्ट्र संघं हे लित छ्वया हःगु जूगुलिं यदि नेपाली सेनां वयात हानं बचे यायेगु कुतः यात धाःसा शान्ति सेनाय् नेपाःया सहभागितायात कयाः हे राष्ट्र संघं न्ह्यसः तयेफु । गन तक थुकिया बारे प्रधानमन्त्रीं बिउगु निर्देशनयात रक्षा मन्त्रीं पालना मयाःगु खँ दु, प्रधानमन्त्रीय प्रणालीइ थःगु निर्देशन पालना मयाइम्ह मन्त्रीयात या त प्रधानमन्त्रीं लिकया छ्वयेमाः, कि मखुसा थम्हं राजीनामा बीमाः। यदि थ्व नितां मजुइगु खःसा थ्व संसदीय व्यवस्था मखु देशय् मदुगु अव्यवस्था जक जुइ। सरकार हे अव्यवस्था सिर्जना यायेगुली लगे जुयाच्वंगु जुइ ।",http://www.nepalmandal.com/content/5488.html
विफल जूवंगु कोपनहेगन सम्मेलन ,"Posted on Mon Dec 21, 2009  3:32 pm NST","तसकं उत्साहपूर्वक डेनमार्कया कोपनहेगनय् जूगु जलवायु परिवर्तन सम्बन्धी अन्तर्राष्ट्रिय सम्मेलन अन्ततः छुं हे उपलब्धी मजुइक क्वचाल। खतुं थ्व सम्मेलन शुरु जूगु इलय् हे थ्वपाखें छुं तःधंक उपलब्धी जुइ मखु धइगु अनुमान जुयाच्वंगु खः। अन्ततः सम्मेलनया समापनं वहे अनुमानयात सत्य साबित याना बिल । सम्मेलनपाखें कार्वन उत्सर्जनय् तःधंगु ल्हाः दुगु देतय्सं उत्सर्जन क्वपालेगु सवालय् छुं तःधंगु घोषणा याइगु आशा जूगु खः। तर उमिसं अज्याःगु घोषणा मयाः। बरु थःपिनिगु कार्बन उत्सर्जनया ज्यां गरीब देय्तय्त छुं लिच्वः लानाच्वंगु खःसा उकिया क्षतिपूर्ति पुलेत थःपिं तयार दु धकाः गरीब देय्तय्त फ्वगिंया व्यवहार यासें दां वांछ्वयेगु सहमति क्यन। यद्यपि धनी देय्तय्सं बी धकाः सहमति प्वंकूगु थ्व दां वइ हे धइगु छुं ग्यारेन्टी मदु। छुं जुयाः वहे वःसां नेपाःया ल्हातय् लाइगु सम्भावना ला झन् हे मदुनि। छाय्धाःसां कार्वन उत्सर्जनया सवालय् नेपाःया चिउताः व लबिंग उलि सशक्त जुइ मफुनि । कार्वन उत्सर्जन क्वपालेगु धायेसातकि विश्वय् आर्थिक प्रगति यानाच्वंगु चीन, भारत, ब्राजिल थेंज्याःगु न्हून्हूगु देय्तलिसे धेंधेंबल्लाः याये फइ मखु धकाः धनी देय्त ग्याः। उखे 'ब्रिक मुलुक - (ब्राजिल, रुस, इन्डिया व चीन) नं आः थःपिंसं आर्थिक प्रगति यायेगु पालय् पर्यावरणया मुद्दा ल्ह्वनाः थःपिंत पने दइ मखु धइगु अडानय् दु। थ्वहे द्वन्द्वं कोप-१५ यात ध्वस्त याना बिल। अथे खःसां जलवायु परिवर्तन बारे विश्वं थौं छु सोचे यानाच्वन धइगु सन्देश व सचेतना थनेगु ज्या धाःसा थ्व सम्मेलनं याःगु दु ।",http://www.nepalmandal.com/content/5630.html
माओवादीपाखें नेवाः गणराज्यया घोषणा ,"Posted on Thu Dec 17, 2009  5:33 pm NST","एनेकपा (माओवादीं) म्हिगः येँय् छगू तःजिगु ज्याझ्वः यासें नेवाः स्वायत्त गणराज्य घोषणा यात। माओवादीं छुं ई न्ह्यः हे थ्व घोषणा यायेगु धकाः क्वःछिनातःगु खःसां म्हिगः बल्ल थ्व ज्या सम्पन्न जुल। माओवादीया अध्यक्ष प्रचण्ड थःहे वयाः थ्व घोषणा यानादीगुलिं पार्टीं नेवाः स्वायत्त राज्ययात उच्च महत्व बिउगु खँ नं सीदु । खतुं माओवादीं थ्व ज्यायात छगू कथंया प्रचारात्मक जक खः धायेगु यानाच्वंगु दु। वास्तवय् थ्व छगू प्रचारात्मक ज्या जक नं खः। छाय्धाःसां आः घोषणा याःगु नेवाः राज्यया सिमाना, प्रमुख आदि छुं हे आधारभूत खँ माओवादीं स्पष्ट याःगु मदुनि। अथे खःसां थ्व घोषणा यानाः माओवादीं थःपिंसं जनयुद्धकालंनिसें ल्ह्वना वयाच्वनागु जातीय राज्य पलिस्थाया मागयात पूवंकेत थःपिं अझ नं प्रतिवद्ध खःनि धइगु खँया विश्वास जनतायात बीत धाःसा ताःलाःगु दु । माओवादीं धायेगु याना वयाच्वंगु जातीय प्रदेशया खँ भ्वँतय् जक सीमित मखु, थ्व यथार्थय् नं दु धकाः प्रस्ट यायेगु ज्या नं थुकिं जूगु दु। थथे सार्वजनिक रुपं हे जातीय राज्यया घोषणा यायेधुंकाः माओवादी आः गबलें नं थ्व अडानयात त्वःताः मेखे लीगु सम्भावना मंत। नेपाःयात धाथें हे संघीय प्रणालीइ यंकेगु छगू कथंया ग्यारेन्टी खः थ्व घोषणा। मेमेगु प्रदेशया घोषणा सामान्य खःसां नेवाः गणराज्यया घोषणा विशेष खः। छाय्धाःसां २४० दँ न्ह्यः पृथ्वी नारायण शाहं थ्व राज्य त्याकेधुंकाः तिनि नेपाः एकीकरणया ज्या पूवंगु घोषणा याःगु खः। उकिं थन गणराज्य घोषणा जुइधुंकाः हे तिनि एकतन्त्रीय शासनया अन्त जुल धकाः आधिकारिक रुपं धाये फइगु नं स्वाभाविक जुल ।",http://www.nepalmandal.com/content/5542.html
काँठ लागां माग यानाहःगु स्वायत्त क्षेत्र ,"Posted on Wed Dec 16, 2009  3:46 pm NST","येँ व स्वनिगःया पिने लागाय् चाकःछिं च्वंगु काँठ लागाया खस ब्रम्हूतय्सं नं थःपिंत काँठ स्वायत्त प्रदेश माः धकाः अभियान न्ह्याकेगु तयारी यानाच्वंगु समाचार पिहां वःगु दु। छथ्वः खस ब्रम्हूतय्सं न्हापा न्हापा ला देय् छगुलिं हे जिमिगु खः उकिं थःत नेपाः छगुलिंया हे हकदार दयेकेमाः धइकथंया अभिव्यक्ति बीगु याइगु खः। आः देशय् संघीय व्यवस्था लागू जुइवं खस ब्रम्हूतय्सं नं थ्वहे व्यवस्था दुने थःपिनि लागिं छकू भूमिया व्यवस्था यायेमाः धकाः माग याःगु गलत थ्यंक मखु। उपिं नं थ्व देय्या बांलाःगु हे संख्या दुपिं नागरिक जूगु ल्याखं उमिगु नं बिस्कं प्रदेश दयेमाः धइगु खँय् सुयां निगू मत दइ मखु। अज्याःगु प्रदेश दयेमाः धकाः उमिसं माग याःगु सकारात्मक खः । तर नेवाःतय्सं आदिकालंनिसें उपभोग याना वयाच्वंगु भूभाग दुने हे थःपिनि प्रदेश दयेमाः धकाः माग यायेगु धाःसा पूरा हे दुराशय जक जुइ। खस ब्रम्हूतय् बिस्कं प्रदेशया रुपय् सेती-महाकाली, भेरी-कर्णाली आदि लागात प्रस्तावित जुयाच्वंगु दु। अन उमिसं थःपिनि स्वायत्त राज्यया ध्वाँय् ब्वयेकेफु। यदि अन वने मास्ते मवःगु खःसा नेवाः प्रदेश दुने हे च्वनेगु अधिकार नं उमित दु तर नेवाः प्रदेश दुने च्वनेबलय् नेवाः प्रदेशया कानून व नियमत पालना याये माली। काँठ लागाया गुगुं थासय् खस ब्रम्हूतय् बाहुल्यता दुसा अन 'स्वशासन दुने स्वशासन' धइगु सिद्धान्त कथं अधिकार बीगु ज्या नं जुइफु। उपाय मदुगु मखु। अज्याःगु उपाययात त्वःताः देशय् वयेत्यंगु न्हूगु प्रणाली हे ध्वस्त याये धइगु नियत तयाः जक न्ह्यःने वये मजिउ। नेवाः राज्यं सुयातं ककुतिनाः पितिने धाःगु मदु, थ्व खँ लुमंके ।",http://www.nepalmandal.com/content/5514.html
छेँबुँइ जुयाच्वंगु लगानी क्वपालेगु निर्देशन ,"Posted on Tue Dec 22, 2009  4:44 pm NST","अनुत्पादक ख्यः धयातःगु छेँबुँ न्यायेगु ज्याय् बैंकया ध्यबा छ्यलेगु पलाः दिकेगु लागिं राष्ट्र बैंकं नकतिनि जारी याःगु निर्देशनं थ्व ख्यलय् तःधंगु हे हलचल हया बिउगु दु। छेँ दनाः च्वं वनेगु सिबें नं न्यानाः अथें वांछ्वया तयेगु व लिपा भाः थकयाः मीगु ताः तयाः बैंकयाके त्यासा कयाः व्यवसाय यानाच्वंपिंत थुकिं लिच्वः लाकीगु स्वाभाविक खः। आवंलि वाणिज्य बैंकतय्सं जग्गा न्यायेगु ज्याय् यानातःगु लगानी सीमित यायेमाल धकाः राष्ट्र बैंकया निर्देशन वयेसातकि जग्गाय् लगानी यानातःपिं बैंकतय्सं थःगु लगानी दुकाइगु स्वाभाविक खः। थुकिं यानाः अनावश्यक रुपं थहां वनाच्वंगु जग्गाया भाः कुहां वइगु अनुमान नं थन जुयाच्वंगु दु। वास्तवय् जग्गाया भाः थहां कुहां न्ह्यागु हे जूसां थ्व वहे ख्यलय् सक्रिय व्यवयासीतय्त सिबें मेपिं सर्वसाधारणयात सरोकार दुगु विषय धाःसा मखु। जग्गा कारोवार याइपिंसं कृत्रिम रुपं जग्गाया भाः थकयाः थुकियात मनूया अत्यावश्यक विषय सिबें नं व्यापारया विषय दयेका बिउगु दु। कृत्रिम व्यवसाय जूगु कारणं थ्व गुगुं नं इलय् क्वःदले फुगु यथार्थ खः। राष्ट्र बैंकं आः हे उकियात पनाः नेपाली अर्थतन्त्रयात भविष्यय् वये फुगु तःधंगु दुर्घटनापाखें बचे याना बिउगु दु धायेमाः । तर छेँबुँइ लगानी याये मदु धइगु नियम जक पिकायेवं बैंकतय् लगानी बचे जुइगु धाःसा मखु। थनं लिकया हःगु लगानी आः मेथाय् गन छ्वयेगु? थुकी नं सरकारं ध्यान तयेमाः। लगानी याये बहःगु उत्पादक ख्यः धइगु उद्योग, वाणिज्य खः। तर थौं देशय् थज्याःगु ख्यलय् लगानी यायेगु वातावरण मदु। सरकारया मेगु पलाः आः थ्व वातावरण दयेकेगुपाखे जुइमाः ।",http://www.nepalmandal.com/content/5662.html
भारतलिसे प्रचण्डं याये धाःगु वार्ता गज्याःगु ? ,"Posted on Thu Dec 24, 2009  5:13 pm NST","एनेकपा (माओवादी) या अध्यक्ष व पुलांम्ह प्रधानमन्त्री पुष्पकमल दाहाल (प्रचण्डं) आः थम्हं वर्तमान सरकारया मालिक भारतलिसे हे थःपिंसं वार्ता यायेगु जुइ धकाः यानादीगु घोषणायात थनया माओवादी विरोधी राजनीतिक शक्ति व सञ्चार माध्यमतय्सं कडा रुपं टिप्पणी याना हःगु दु। प्रचण्डया थ्व धापूपाखें नेपाली राज्यसत्ताया धाथेंयापिं हकदार भारत हे खः धइगु स्वीकार यायेगु ज्या जूवनीगु बिचाः नं थ्व खेमां तयाहःगु दु । खतुं प्रधानसेनापति प्रकरणय् राष्ट्रपतिं ल्ह्वंगु पलाः व उकियात कयाः माओवादीं यानाच्वंगु विरोध नितान्त नेपाःया आन्तरिक मामिला खः। नेपाःया राष्ट्रपतिं राजीनामा मबिउ वा थुकिया बारे सदनय् खँ तकं तयेके मबिउ धकाः नेपालं भारतयात धाः वनेगु खँ मखु। माओवादीं ल्ह्वनाच्वंगु गुगुपत्ति माग भारत तयार मजूगु हे कारणं यानाः पूमवंगु खः, उकियात माओवादीं प्रमाण समेत बियाः पुष्टि यायेमाः। छुं जुयाः उगु माग भारतं यानाः हे पूमवंगु खः धइगु दसि माओवादीयाके दुसा उकियात कयाः भारतलिसे वार्ता यायेगु मखु, उकियात हे त्वहः दयेकाः भारत विरुद्ध खुल्ला जिहाद शुरु यायेमाःगु खः। तर अथे छुं मजुसे नेपाःया आन्तरिक मामिलायात कयाः तप्यंक भारतलिसे वार्ता यायेगु धकाः प्रचण्डं धयादीगुलिं वय्कःया धापू नेपाःया राजनीतिक ख्यलय् कडा आलोचनाया विषय जूगु दु । भारतलिसे वार्ता हे याये मजिउ धइगु मदु। वार्ता यायेमाःगु अनेक विषय ल्यं नं दनि। तर प्रचण्डं आः याये धाःगु वार्ता गज्याःगु खः? थ्व भचा अझ खुलस्त जुइमाःगु आवश्यकता दु। मखुसा थ्व छगू विदेशी हस्तक्षेपयात याःगु खुल्ला आह्वान खः धइगु हे पुष्टि जुइ  ।",http://www.nepalmandal.com/content/5705.html
भारतीय सेनाया सुझावयात विरोध ग्व ? ,"Posted on Wed Dec 23, 2009  4:21 pm NST",भारतया च्यान्हु ताःहाकःगु भ्रमण यानाः लिहां वःम्ह प्रधानसेनापति छत्रमान गुरुंगयात भारतं नेपाली सेना दुने माओवादी सेना समायोजन याये मते धकाः 'सुझाव' बियाहःगु खँ सार्वजनिक जूगु दु। माओवादी सेना समायोजन यायेगु लागिं उमित समूहगत रुपं हे नेपाली सेनाय् दुकायेगु सहमति जूगु खः। उमित नेपाली सेनाय् दुकाये मखु धकाः पुलांम्ह प्रधानसेनापति रुक्मांगत कटवालं धाःगु खःसा आः न्हूम्ह प्रधानसेनापतियात नं भारतं अज्याःगु हे 'निर्देशन' बियाहःगु दु। नेपाःया प्रधानसेनापति भारतया नं मानार्थ प्रधानसेनापति खः। उकिं भारतीय सेनां धाःगु खँयात थ्व सेनां माने याइगु सम्भावना यक्व दु । तर सेना समायोजनया थ्व ज्या थय् यानाः या अथवा अय् यानाः या धकाः धया हयेगु नेपाःया आन्तरिक मामिलाय् हस्तक्षेप खः लाकि मखु? नेपालय् राष्ट्रिय सरकार गठन यायेमाः धकाः संयुक्त राष्ट्र संघं धाःबलय् नेपाः सरकारं थःपिनि आन्तरिक मामिलाय् हस्तक्षेप यात धकाः खुब बबाल याःगु खः। आः भारतीय सेनां  आन्तरिक मामिलाय् याःगु हस्तक्षेपयात कयाः नेपाः सरकारं विरोध यायेमाःगु खः लाकि मखु ? सेना समायोजन नेपालय् जुइगु शान्ति स्थापनाया दकलय् महत्वपूर्ण कडी खः। यदि सेना समायोजन मजुल धाःसा देशय् न्हूगु संविधान वःसां नं शान्ति स्थापना जुइ मखु। माओवादी सेनाया छगू ब्वयात नेपाली सेनाय् दुकायेगु सहमति कथं हे देशय् शान्ति प्रक्रिया न्ह्याःगु खः। उकिं माओवादी सेनायात नेपाली सेनाय् दुमकायेगु धाल धाःसा व तप्यंक हे देशय् शान्ति स्थापना मयाकेगु व न्हूगु संविधान तयार याके मबीगु हे षडयन्त्रया छगू अंग जुइ ।,http://www.nepalmandal.com/content/5674.html
नेवाःत थःपिंसं हे याःगु नेवाः राज्य घोषणा ,"Posted on Sun Dec 27, 2009  4:28 pm NST","नेवाःतय्सं आः तक यानावःगु आन्दोलनय् गबलें मजूनि कथं म्हिगः येँया दशरथ रंगशालाय् टन्न मुनाः नेवाः स्वायत्त राज्य घोषणा यायेगु ज्या जुल। नेवाःतय्गु थःथःगु हे जातीय पुचः, भाषिक खलः पुचः, राजनीतिक पार्टीतय् जातीय कवः व मेपिं द्वलंद्वः स्वतन्त्र नेवाःत मुनाः याःगु थ्व घोषणासभा आः दयेकीगु न्हूगु संविधानय् नेवाः स्वायत्त राज्यया ग्यारेन्टी यायेमाः धकाः संविधान च्वयेत संविधानसभाय् मुनाच्वंपिंत बिउगु छगू स्पष्ट अभिमत खः। यदि संविधान जनताया अभिमत कयाः हे दयेकीगु खःसा नेवाःतय् सवालय् थ्व ति तःधंगु अभिमत शायद मेगु दइ मखु। फुक्क हे जाति, फुक्क हे पेशा, फुक्क हे क्षेत्र व फुक्क हे बिचाःया नेवाःत छगू हे दबुली मुनाः बिउगु थ्व अभिमतयात नं यदि संविधानसभा व अन प्रतिनिधित्व यानाच्वंगु राजनीतिक दलतय्सं वेवास्ता यात धाःसा आः गठन जुयाच्वंगु संविधानसभा नं छगू भ्रम जक खः धइगु खँ पुष्टि जुइगु ला द हे दु, उकिया नापनापं आः नेवाःतय्त नं थःगु अधिकार कायेगु खःसा ल्वाभः हे ज्वनाः कुहां वा धकाः याःगु छगू खुल्ला आह्वान नं जुइगु खँय् शंका मदु। देय्न्यंकं सशस्त्र युद्ध जुयाच्वंगु इलय् नं नेवाःतय्सं ल्वाभः मज्वं। बरु थज्याःगु हे ततःधंगु सभा व प्रदर्शन यानाः थःपिनि शिष्ट अभिव्यक्ति बीगु ज्या यानाच्वन। आः नं नेवाःतय्सं याःगु थ्वहे खः। देशय् धाथें शान्ति पलिस्था यायेगु खःसा थीथी समुदायं व्यक्त याइगु थज्याःगु शिष्ट अभिव्यक्तियात शिष्टपूर्वक ग्रहण यायेगु ज्या राज्य सत्तां यायेमाः। यदि शिष्ट दवावयात महसुस मयात धाःसा उकिं अन्ततः निमन्त्रण याइगु ला हिंसात्मक विध्वंशयात हे खः। नेवाःत व लँपुइ वनेमाःगु अवस्था मवयेमा ।",http://www.nepalmandal.com/content/5736.html
नेपाल संवत्यात भोट मबीपिं नेतातय् पहः ,"Posted on Mon Dec 28, 2009  6:09 pm NST","नेपाल संवत्यात राष्ट्रिय मान्यता बी हे माः धकाः आमसभा व भाषणय् ततःसलं हालीपिं राजनीतिक पार्टीतय्गु धाथेंया ख्वाःपाः आः नकतिनि संवैधानिक समितिइ बांलाक हे उलेगु ज्या जुल। न्हूगु संविधानया नां 'नेपाःया संविधान-११३०' तयेमाः धकाः नेपाः राष्ट्रिय पार्टीं तःगु प्रस्तावय् जूगु मतदानय् एमालेया छम्ह सभासद बाहेक मेपिं सुं हे पार्टीं भोट मबिउ। उमिसं विक्रम संवत् दुथ्याकाः हे संविधानया नां तयेमाः धइगु पक्षय् थःपिनि मत बिल। प्रस्तावया पक्षय् नेपाः राष्ट्रिय पार्टी व एमालेया छम्ह छम्ह यानाः मुक्कं निगू जक मत वःगु खः। संविधानसभाय् थ्व संवत्या पक्षय् छुं यायेगु इलय् हे यदि पार्टीतय्सं उकिया विपक्षय् मत बीगु खःसा थ्व संवत् नेपाःया राष्ट्रिय संवत् खः धकाः थुकिया पक्षय् भाषण याना जुइगु अधिकार नं राजनीतिक पार्टीतय्के मदु। लिसें नेपाल संवत्यात राष्ट्रिय मान्यता बीमाः धकाः आन्दोलन याना वयाच्वंपिं नेवाःतय्सं नं आः थ्व राजनीतिक पार्टीया नेतातय्त गनं सःताः सम्मान बिया च्वनेमाःगु आवश्यकता मंत। उकिया पलेसा उपिं गनं नं नापलात धाःसा नेपाल संवत्या सन्दर्भय् छाय् थज्याःगु 'डबल रोल' यानागु धकाः बरु न्ह्यसः तयाः लिसः फ्वनेमाःगु आवश्यकता दु। नेवाःतय् न्ह्यःने नेपाल संवत्यात राष्ट्रिय मान्यता बी हे माः, थुकिया बारे आयोग गठन याये, व याये थ्व याये धकाः भाषण मुइका वनीगु, अले राष्ट्रिय मान्यता बीकेगु थासय् चाहिं थुकिया विरोधय् मत बीपिं नेतात नेपाल संवत् आन्दोलनया बेइमान समर्थक खः। थुपिंपाखें होशियार जुइमाः। वास्तवय् नेपाःया नेतात थथे डबल स्टायण्डर्ड जुयाः हे नेपाःया थ्व हविगत जुयाच्वंगु खँ थन लुमंकेमाः ।",http://www.nepalmandal.com/content/5751.html
सकस्यां आन्दोलनया अःपुगु उपाय: बन्द ,"Posted on Tue Dec 29, 2009  4:27 pm NST","सरकार समक्ष थःपिनि पेशागत हक हित सम्बन्धी थीथी माग तयाः आन्दोलन यानाच्वंपिं देय्या स्वास्थ्यकःमितय्सं नं म्हिगःनिसें थःपिनि सेवा ठप्प याःगु दु।स्वास्थ्यकःमितय् थ्व सेवा बन्दं यानाः नं सर्वसाधारण जनता हे प्रभावित जूगु दु । देशय् थौंकन्हय् न्ह्यागु हे पुचः व वर्गं नं थःपिनि माग न्ह्यःने तये माल धाःसा दकलय् सशक्त पलाःया रुपय् बन्दयात हे नालेगु बांमलाःगु चलन शुरु जुयाच्वंगु दु। राजनीतिक पार्टी, पेशागत संघ संस्था, व्यवसायी आदि फुक्क हे पुचलं राज्ययात दवाव बीगु लागिं बन्द हे दकलय् बांलाःगु व अःपुगु उपाय कथं नालेगु यानाच्वंगु दु। तर दुर्भाग्य, उमिगु थज्याःगु बन्दं यानाः धाथें लिच्वः लायेमाःगु राज्यं धाःसा छुं छफुति हे दवाव महसुस यानाच्वंगु दु। बरु उकिया लिच्वः कथं सर्वसाधारण जनतां धाःसा तसकं दुःख सी मालाच्वंगु दु। यातायात व्यवसायीया माग पूवंके माःसा गाडी बन्द, विद्यार्थीया माग पूवंके माःसा सतक बन्द, शिक्षकया माग पूवंके माःसा शिक्षण संस्था बन्द, कर्मचारीया माग पूवंके माःसा कलम बन्द, स्वास्थ्यकर्मीया माग पूवंके माःसा अस्पताल बन्द, न्ह्याम्हेसिया माग पूवंके माःसां न्हापां जुइगु हे बन्द। थ्व वास्तवय् जनतायात दुःख बियाः राज्ययात मार लाकेगु ज्या खः। हरेकसिया माग पूवंका बीगु लागिं जनतां बलिदान बी मालाच्वंगु दु। थःपिनि ज्यापाखें जनतायात गज्याःगु पीडा जुइ धइगु खँ आः सोचे याइपिं तकं मदयेधुंकल। छखे बन्द याइपिंसं थथे यानाच्वंगु दुसा उखे राज्यं नं अज्याःगु बन्दं जनतायात लाइगु पीडाया मूल्यांकन याये फयाच्वंगु मदुनि। बन्दपाखें बीगु दवावयात राज्यं गबलें महसुस हे मयाः। थज्याःगु अवस्थाय् बन्द ज्याझ्वःया छुं औचित्य जकं दनि ला ?",http://www.nepalmandal.com/content/5771.html
राज्य पुनर्संरचनाय् कांग्रेसया समस्या ,"Posted on Wed Nov 25, 2009  5:08 pm NST",संविधानसभाया राज्य पुनर्संरचना सम्बन्धी समितियात नेपाली कांग्रेसं आः तक अवधारणा मबिउनिगु कारणं अन्ततः समितिं कांग्रेसयात अल्टिमेटम सहित अन्तिम मौका बिउगु समाचार पिहां वःगु दु। राज्य पुनर्संरचना समितियात खास यानाः नेपाली कांग्रेस व एमालें थःपिनि अवधारणा उपलब्ध मयाःगु कारणं समितियात थःपिनि मस्यौदा तयार यायेत हे थाकुयाच्वंगु खः। एमालें बल्लबल्ल अवधारणा बिल तर कांग्रेसं अझ नं मबिउनि। संविधानया मस्यौदा तयार यायेगु ई न्ह्यःने थ्यनेधुंकल तर तःधंगु धाःगु पार्टीतय्सं हे थ्व सम्बन्धी अवधारणा आः तक मबिउनिगु कारणं समितियात समस्या जुयाच्वंगु खः। यदि समितिं आः बिउगु मिति तकया दुने नं कांग्रेसं अवधारणा मबिल धाःसा समितिं कांग्रेसया अवधारणा दुमथ्याकुसे हे थःगु मस्यौदा तयार यायेमाःगु अवस्था वइ । राज्य पुनर्संरचनाया अवधारणा तयार यायेत कांग्रेसयात थाकुइगु स्वाभाविक नं खः। छाय्धाःसां राज्य पुनर्संरचना कांग्रेसया एजेण्डा मखु। अझ धायेगु खःसा कांग्रेस थुकिया विरोधी खः। कांग्रेसं गबलें नं नेपाली समाज व राज्य सत्तायात आमूल रुपं हीकेगु आवश्यकता मखंकू। बरु अज्याःगु आमूल परिवर्तनया आवश्यकता खंकीपिंत वं आलोचना जक याइगु खः। थौं थःपिंसं हे थ्व आमूल परिवर्तनया खाका तयार यायेमाःबलय् कांग्रेसयात थाकुयाच्वंगु दु। कांग्रेसयात अथे याये थाकुयाच्वंगुया छता कारण मेपिंसं पेश यानातःगु हिउपाःया खाकाया व विरोधी जूगुलिं नं खः। जनताया चेतनास्तर आः यक्वं थहां वनेधुंकूगु कारणं कांग्रेसं व स्वयां कुहां वयाः राज्य पुनर्संरचना खाका दयेकेगु उचित जुइ मखु ।,http://www.nepalmandal.com/content/5147.html
येँदेय् सफा यायेगु जिम्मा निजी क्षेत्रयात ,"Posted on Fri Jan 1, 2010  4:05 am NST","राजधानी येँदेय्या फोहोर व्यवस्थापनय् वयाच्वंगु समस्या समाधान यायेगु लागिं आः थुकिया जिम्मा हे निजी क्षेत्रयात बीगु तयारी जुयाच्वंगु समाचार वःगु दु। येँदेय्या फोहोर व्यवस्थापन यानां याये हे मफुगु ज्या मखु। तर थ्व ज्याय् थीथी थासं वइगु अनावश्यक समस्यां यानाः थुकियात छगू दुरुह ज्या थें दयेका बिउगु दु। गबलें कर्मचारी हडताल, गबलें स्थानीय जनताया विरोध, गबलें कुचिकार हडताल आदि आदि थेंज्याःगु समस्यां फोहोर व्यवस्थापनयात नं छगू 'समस्या' दयेका बिउगु खः। सम्भवतः थ्वपाखें मुक्त जुइगु लागिं हे थुकिया जिम्मा निजी क्षेत्रयात बीगु सोच वःगु जुइमाः । खतुं फोहोर व्यवस्थापनया जिम्मा निजी क्षेत्रयात बीगु धकाः न्हापा नं छक्वः चर्चा जूगु खः। तर मनपाया कर्मचारीतय् विरोधं यानाः थ्व ज्या न्ह्याः वने मफुत । तर थौंया ई यक्व हे हिलेधुंकल। त्वनेगु लःया व्यवस्थापन यायेगु जिम्मा तकं निजी क्षेत्रं कायेधुंकल। थथे निजी क्षेत्रयात जिम्मा बीबलय् बरु संस्थायात अःखतं लबः दइगु जुयाच्वनी। यदि फोहोर व्यवस्थापनया जिम्मा कयाः उकियात साः दयेकेगु, विद्युत पिकायेगु आदि थेंज्याःगु ज्या यानाः लबः पिकायेगु यात धाःसा उकिं मनपां रोयल्टी नये खनी। फोहोर व्यवस्थापनया जिम्मा निजी क्षेत्रयात बियाः यदि मनपायात लबः हे दइगु खःसा थ्व पलाः ल्ह्वनेत ग्यायेमाःगु आवश्यकता मदु। बरु जिम्मा काइगु निजी निकायं सर्वसाधारण जनतायात गज्याःगु भार बीगु खः, फोहोर चीकेगु ज्या गुलि पत्याः यायेबहः जुइक याइगु खः, कर्मचारी व्यवस्थापन गय् यानाः याइगु खः, थ्व खँय् धाःसा न्हापा हे क्वातुगु सहमति दयेकेमाः ।",http://www.nepalmandal.com/content/5812.html
देशय् वयेत्यंगु खाद्यान्नया संकट ,"Posted on Thu Nov 26, 2009  6:11 pm NST","भौगोलिक रुपं ठगे जुइकाः च्वनेमाःपिं पश्चिम नेपाःया जनतां आः याकनं हे खाद्यान्न संकटया सामना याये मालीगु ख्याच्वः राष्ट्र संघया छगू अंग 'ज्याया लागिं खाद्यान्न कार्यक्रम' पाखें सार्वजनिक याःगु दु। उगु लागाय् न्हापा हे नं नयेगु ज्वलंया अभाव जुयाः समस्या जुयाच्वनीगु खःसा थुगुसी मौसमया कारणं बाली बांलाः मजूगुलिं थ्व संकट अझ तच्वया वनीगु खतरा पिहां वःगु खः। उगु लागाय् खाद्यान्न मदयाः आः हे नं राष्ट्र संघया उगु निकायं विमान चार्टर यानाः खाद्यान्न यंके मालाच्वंगु दु। यदि थ्व अवस्थायात आः हे चिउताः तयाः समाधानया छुं उपाय पिमकायेगु खःसा अन नये मखनीगु (भोखमरी) समस्या सिर्जना जुइगु ख्याच्वः नं उगु निकायं बिउगु दु । नेपाःया पश्चिम लागा भौगोलिक रुपं दुर्गम जूगुलिं अन छुं नं सामान ल्ह्ययेत न्हापा हे नं समस्या जुयाच्वंगु दुसा उर्बर लागा मदुगुलिं नये त्वनेया नं उलि हे समस्या वयाच्वंगु खनेदु। तर थज्याःगु लागाय् नं गय् याःसा खाद्यान्न थेंज्याःगु अति आवश्यक ज्वलंया अभाव मजुइकेगु धकाः बिचाः यायेगु फुर्सद धाःसा सरकारया छुं हे निकाययाके मदु। थ्व इलय् सरकारया ध्यान जनताया समस्या समाधान यायेगुपाखे सिबें नं सत्ता समीकरणय् अप्वः केन्द्रित जुयाच्वंगुलिं भुखमरीं पीडित जनता नये हे मखंक सी मालीगु अवस्था वइगु खतरा वयाच्वंगु दु। आकाझाकां थज्याःगु खतरा वःसा ला उकियात पने थाकुइ धाये, तर अज्याःगु खतरा वइन धकाः न्ह्यव हे जानकारी बिलं नं उकियात वेवास्ता यायेगु खःसा थ्व ज्यायात जनता प्रति राज्यं क्यंगु दकलय् नीचस्तरया गैर जिम्मेवारी धायेमाली ।",http://www.nepalmandal.com/content/5181.html
एमालेय् जातीय स्वशासनया विरोध ,"Posted on Fri Nov 27, 2009  4:29 pm NST","ताःहाकःगु जनयुद्ध व जनआन्दोलनया लिच्वः कथं देशय् राज्य पुनर्संरचना जुयाः वयेत्यंगु संघीय व्यवस्था व थ्व मार्फत सदियौंनिसें उत्पीडनय् लानाच्वंपिं आदिवासी जनजातितय्त जातीय स्वशासन बीगु धकाः वःगु अवधारणायात सत्तारुढ पार्टी नेकपा (एमाले)या छुं वरिष्ठ नेतातय्सं पार्टी दुने विरोध यानाच्वंगु खँ सार्वजनिक जूगु दु। एमाले नेतातय्सं खास यानाः थःगु पार्टीया राजनीतिक सिद्धान्त जुयाच्वंगु जनताको बहुदलीय जनवादलिसे थ्व विषय मिले मजू धइगु तर्क बिसें जातीय आधारय् जुइगु संघीय व्यवस्थाया विरोध याःगु जुयाच्वन । थ्व इलय् संघीय प्रणाली व जातीय स्वशासनया विरोध यायेगु धइगु आन्दोलनया खिलाप जक मखु देशय् हानं मेगु जनयुद्ध ब्वलंकेगु कुतः नं खः। वस्तुस्थिति थूपिं व दिमाग थातय् लाःपिं सुं नं मनुखं थ्व इलय् थुकिया विरोध यायेगु सम्भावना मदु। यदि एमालेया जबजय् थ्व विषय मन्ह्यंगु खःसा जबजयात हे संशोधन यायेगु जक थुकिया छगूयां छगू जक उपाय खः। जबज गुगुं परिवर्तन हे याये मजिउगु धार्मिक ग्रन्थ मखु। जबज गुगु मार्क्सवादया लिधंसा कयाः सिर्जना यानातःगु खः, व मार्क्सवाद हे तःगू देशय् तःकथं परिवर्तन जुजुं वयाच्वंगु दु। एमालें जबज धइगु सिद्धान्त दयेकूबलय् देशय् थःगु हे कार्यकालय् सुनां सशस्त्र विद्रोह याइ, राजतन्त्र वनी, संघीय व्यवस्थाया सुत्रपात जुइ धकाः कल्पना तकं याःगु मदुनि। अय् जूगुलिं हिलावंगु परिस्थितियात आत्मसात यानाः आवश्यक जूसा जबजयात हे सुधार यायेगु जक एमालेया बुद्धिमानी जुइ। जबजया न्हिप्यं ज्वनाः देशय् वयाच्वंगु परिवर्तन हे पाय्छि मखु धया जुइगु शायद मुर्खताया पराकाष्ठा खः ।",http://www.nepalmandal.com/content/5190.html
वायुसेवा निगमय् हानं विमान न्यायेगु काण्ड ,"Posted on Sun Nov 29, 2009  6:05 pm NST",नेपाल वायुसेवा निगमं निगः एअर बस न्यायेगु धकाः यानाच्वंगु तयारीयात संसदया सार्वजनिक लेखा समितिं आःया निंतिं पना बिउगु दु। एअर बस न्यायेगु ज्याया लागिं निगमं ल्ह्वनाच्वंगु पलाः पत्याः यायेबहः मजूगु व उकी गुलिखे थासय् शंका नं ब्वलनाच्वंगु दु धासें लेखा समितिं आःयात विमान न्यायेगु ज्या न्ह्यःने यंके मत्यनि धकाः पना बिउगु खः । नेपाल वायुसेवा निगम थौं तःधंगु हे जर्जर अवस्थाय् लानाः आः थ्व ध्वस्त हे जुइगु खः लाकि धइगु स्थितिइ थ्यनेधुंकूगु दु। उकिं थ्वं छुं नं तःधंगु ज्या याये धकाः कुतः यात धाःसा उकियात याउँक पत्याः यायेगु थाय् मदु। वास्तवय् निगमं आः निगः विमान न्याये धकाः पलाः न्ह्याकूगुया लिउने सुलाच्वंगु समस्या नं थ्वहे खः। खास यानाः बहुदलीय व्यवस्था वयेधुंकाः निगमय् निरन्तर जुयाच्वंगु राजनीतिक हस्तक्षेपं यानाः थ्व संस्थाया थुगु हविगत जूगु खः। थुकिया निंतिं निगम स्वयम्यात सिबें नं थुकियात दुरु बीम्ह सा थें व्यवहार याना जुइपिं राजनीतिक पार्टीतय्त दोष बीमाःगु खनेदु । तर निगम थ्व अवस्थाय् थ्यन धकाः उकियात थथे हे तुं याना तयेगु धाःसा पाय्छि मखु। थ्व संस्थायात न्ह्यःने न्ह्याकेगु नं सरकारया चिउताः दुगु खःसा उकिया लागिं माःगु वातावरण दयेका बी हे माः। छगू विमान सेवायात माःगु वातावरण धयागु वयाके दइगु उडान क्षमता हे जक खः। थःगु क्षमता अप्वयेकेगु लागिं निगमं न्हूगु विमान हयाः ज्या याये धकाः तयारी याःगु दुसा उकियात पनेमाःगु खने मदु। तर नेपालय् विमान न्यायेगु वा मन्यायेगु ज्याय् नं यक्व राजनीति जुइ। निगम थ्व राजनीतिं अझ नं मुक्त मजूनि ।,http://www.nepalmandal.com/content/5213.html
सगरमाथाय् च्वनेत्यंगु मन्त्रिपरिषद् बैठक ,"Posted on Mon Nov 30, 2009  5:21 pm NST","सगरमाथाया आधार शिविरय् वनाः मन्त्रिपरिषद् बैठक च्वनेगु खँ क्वःजिउगु दु। विश्व वातावरणय् वयाच्वंगु हिउपाः व उकिं नेपाः थेंज्याःगु देय्यात लायेफुगु लिच्वः बारे विश्वया ध्यान सालेगु ताः तयाः नेपाः सरकारं थ्व अजूचायापुगु ज्या यायेत्यंगु खः। खतुं थ्व स्वयां न्ह्यः सार्क लागाय् लाःगु देय् माल्दिभ्सं नं क्वाना वयाच्वंगु पृथ्वीया लिच्वः कथं समुद्रय् लः अप्वयाः थःगु देय् लखय् डुबे जुइन धइगु सन्देश विश्वयात बीगु लागिं छुं ई न्ह्यः तिनि समुद्रया क्वय् वनाः मन्त्रिपरिषद् बैठक च्वनेगु ज्या याःगु खः । विश्व वातावरणय् वयाच्वंगु थ्व हिउपाःपाखें नेपाःयात माल्दिभ्सया थेंज्याःगु समस्या मवःसां अथे हे ग्यानापुगु मेगु लिच्वः लाइगु खतरा धाःसा दु। खास यानाः हिमालया च्वापु नायाः खुसिया लः अप्वइगु खतरा नेपाःयात दु। हिमालया च्वापु नाइबलय् छखे उकिया आकर्षण म्हो जुयाः नेपाःया पर्यटन व्यवसाय प्रभावित जुइगु खतरा दुसा उकिया नापनापं खुसिइ लः अप्वयाः उकिं जःखः च्वंगु भूमि व गांयात बांमलाःगु लिच्वः लाकीगु खतरा नं उलि हे दु। नेपाः थेंज्याःगु चीधंगु गरीब देशं थज्याःगु विनाशयात पने फइगु ला ख हे मखु, लिसें नेपाः याकःचां पने फइगु विषय नं थ्व मखु। उकिं थुकिया निंतिं विश्व समुदाय, उकिसनं पृथ्वीयात थज्याःगु समस्यां ग्रस्त यायेगु ज्याय् मू भूमिका दुपिं विकासशील देय्तय् ध्यान साले हे माः। नेपालं यायेत्यंगु थ्व ज्यापाखें उकथं ध्यान सालेगुपाखे छुं भचा जूसां ग्वाहालि याइगु निश्चित दु। थ्व ज्याया लिच्वःपाखें धाथें छुं प्रगति जुल धाःसा उकिं नेपाः छगू देय् जक मखु पृथ्वी छगलंयात हे बांलाःगु लिच्वः लाकेगु ज्याय् योगदान जू वनीगु खँयात नं झीसं ल्वःमंके मजिउ ।",http://www.nepalmandal.com/content/5237.html
सरकारं नं चिउताः क्यने माः ,"Posted on Thu Dec 3, 2009  5:21 pm NST",माओवादी समर्थित मजदुरतय् आन्दोलनं यानाः बजारय् पेट्रोल मदयाच्वंगु दु। खतुं माओवादी समर्थित मजदुरतय्सं ताः ई न्ह्यवंनिसें थःपिनि माग न्ह्यब्वयाः आन्दोलनया ज्याझ्वः क्वछिनातःगु खः। तर नं सम्बन्धि संस्थां इलय् चिउताः मतयेवं आःवया मजदुरतय्सं पेट्रोल पम्प हे तिनाः आन्दोलनय् कुहां वःगु खः। लिच्वः कथं बजारय् पेट्रोलियम पदार्थया मदयाः आम उपभोक्तातय्सं दुःख सी मालाच्वंगु दु। खतुं देशय् जुइगु गुगुं नं कथंया आन्दोलनं अप्वः प्रभावित जुइपिं अझ नं आम उपभोक्ता हे खः। तर थुकथं म्वाःमदयेकं आम उपभोक्तां दुःख सीगु गुलि तक पाय्छि खः धइगु न्ह्यसः नं थन ब्वलनावःगु दु । वास्तवय् थ्व ल्वापु धाःसा मजदुर व मालिकया दथुइ खः। तर उकिं दुःख सीपिं धाःसा आम उपभोक्ता जुयाच्वंगु दु। देशय् यातायात मजदुरतय्सं याइगु आन्दोलनं दुःख सीपिं नं आम सर्वसाधारण जनता हे खःसा आः मजदुर व मालिकया ल्वापुया कारणं नं दुःख सीपिं धइपिं नं सर्वसाधारण जनता हे जुयाच्वंगु दु । वास्तवय् मजदुर व सम्बन्धित पक्षया दथुइ थज्याःगु समस्या वये स्वयां न्ह्यः हे संवादयापाखें ज्यंकेगु कुतः याःगु खःसा थौंया थ्व अवस्था मवइगु जुइ। तर सम्बन्धित पक्षं थुकियात चिउताः मतयेवं आः थुकथंया समस्या ब्वलंगु खः। थनथाय् लाक्क लुमंकेमाःगु छता खँ छु नं खः धाःसा यदि इलय् हे सरकारं जकसां थुखे पाखे चिउताः तःगु खःसा नं थ्व समस्या थपाय्च्वं तच्वः मजुइगु खः लाकि? उके गुगु नं समस्या ब्वलने न्ह्यः हे उकियात इलय् हे संवोधन यायेगु वा याकेगु ज्याय् सरकारं भचा जक जूसां गम्भीर जुइ हे माः ।,http://www.nepalmandal.com/content/5293.html
सर्वोच्चय् उदारम्ह प्रधानन्यायाधीश ,"Posted on Tue Dec 1, 2009  5:03 pm NST","म्हिगः च्वंगु संवैधानिक परिषद्या बैठकं न्यायाधीश भाजु अनुपराज शर्मायात न्हूम्ह प्रधानन्यायाधीश नियुक्तिया लागिं सिफारिस यायेगु निर्णय याःगु दु। ताःई कानून व्यवसायीया रुपय् कार्यरत भाजु शर्मायात छुं दँ न्ह्यः तिनि सर्वोच्च अदालतया न्यायाधीश नियुक्त याःगु खःसा आः वरियताक्रम कथं वय्कःयात न्हू प्रधानन्यायाधीश नियुक्त जुयादीगु दु। नेपाली कांग्रेसया पृष्ठभूमि दुम्ह खयां नं अग्रगामी बिचाः, सरल स्वभाव व सफा चरित्रया कारणं वामपन्थीतय् दथुइ नं यःम्ह कानून व्यवसायी खः। लिसें २०५६ सालया जेष्ठ १८ गतेया हाकुगु न्हि मवयेकेगु लागिं वय्कलं नेपालभाषायात नं येँ मनपाया ज्याखँया भाषाया मान्यता बीमाः धकाः वहस यानादीगु कारणं वय्कः नेपाःया बहुभाषी वास्तविकतायात नं थूम्ह व्यक्तित्व खः धइगु सीदु । भाजु शर्मा थौं थज्याःगु इलय् वयाः प्रधानन्यायाधीश जुइत्यंगु दु गुगु इलय् देशय् न्हूगु संविधान तयार जुयाच्वंगु दु, देय् संक्रमणकालं न्ह्यानाच्वंगु दु अले राज्य पुनर्संरचनाया सन्दर्भय् सर्वोच्च अदालतयात नं पुनर्संरचना यायेमाः धइगु सः थ्वयाच्वंगु दु। खतुं भाजु शर्मा थः हे नं सर्वोच्च अदालतयात पुनर्संरचना यायेमाः धइगु बिचाः तइम्ह मनू खः। आः सर्वोच्च अदालत हे वय्कःया नेतृत्वय् वयेधुंकाः वय्कलं थ्व पुनर्संरचनाया ज्या गय् यानाः न्ह्याकादी धकाः सकस्यां मिखा ब्वयाः स्वइगु स्वाभाविक खः। उकिया नापं न्यायालय नं भ्रष्टाचारय् तक्यन,राजनीतिं प्रभावित जुयाच्वन धकाः द्वपं वयाच्वंगु इलय् सर्वोच्चया न्यायिक छबी बचे यायेगु लागिं वय्कलं गज्याःगु भूमिका म्हिती धकाः नं थ्व इलय् सकस्यां ध्यान बियाः स्वयाच्वंगु दु ।",http://www.nepalmandal.com/content/5255.html
गतिरोध चीकेत सकारात्मक कुतः ,"Posted on Wed Dec 2, 2009  5:12 pm NST",राजनीति गतिरोध तच्वया वनाच्वंगु इलय् माओवादी नेता व राष्ट्रपतिया दथुइ नाप लायेगु ज्या नं तीव्र जुजुं वनाच्वंगु दु। थ्व राजनीतिक गतिरोधया ज्यंकेगु निंतिं छपु बांलाःगु लँपु जुइफु । वंगु छुं न्हि न्ह्यः जक माओवादीया अध्यक्ष सहित राष्ट्रपतियात नाप लायेगु ज्या जूगु खःसा वयां छुं न्हि लिपा माओवादीया उपाध्यक्ष लिसे नं राष्ट्रपतिं खल्हाबल्हा यानादीगु सकारात्मक खः। अले थ्व सहलहया झ्वलय् राष्ट्रपति राजनीतिक पार्टीतय् दथुइ सहमति कायम याना वल धाःसा थम्हं उकियात स्वीकार यायेगु धकाः गुगु उदारता क्यनादिल थ्व च्वछाये बहःगु खँ खः धकाः धायेमाः । खतुं थौं ब्वलनाच्वंगु राजनीतिक गतिरोधया चीकेगु निंतिं राष्ट्रपतिं थज्याःगु पलाः न्हापा हे छीमाःगु खः तर थीथी राजनीतिक कारण यानाः हे जुइमाः राष्ट्रपतिं उगु इलय् अज्याःगु पलाः छी मफुत। तर आः वयाः राष्ट्रपतिं गुगु कथं थम्ह नं समस्या ज्यंकेगु कुतः यानाच्वंगु दु थुकियात फुक्कं राजनीतिक पार्टीतय्सं लसकुस यायेमाः । समस्या ज्यंकेत राष्ट्रपति तयार जुइ धुंकूगु दु। मू खँ धइगु आः राजनीतिक पार्टीतय् दथुइ सहमति कायम यायेगु हे जक खः धइगु खँ दुविधा मदयेमाःगु खः। उके आः राजनीतिक पार्टीतय्सं गुलिफु उलि याकनं थवं थवय् सहमति कायम यानाः याकनं समस्या ज्यंकेगु कुतः यायेमाः । मखु राजनीतिक पार्टीत गतिरोध चीकेगुलिं उदासिन जुल धाःसा थौं गथे जनतां हे थीथी स्वायत्त राज्य घोषणा याये थें मेमेगु अप्रिय पलाः छीत जनता बाध्य मजुइमाः  !,http://www.nepalmandal.com/content/5280.html
नेतातय् प्रतिवद्धता कार्यान्वयन जुइ ला ,"Posted on Fri Dec 4, 2009  10:04 pm NST","शान्ति प्रक्रियायात निष्कर्षय् थ्यंकेगु व इलय् संविधान जारी यायेगु खँ देय्या प्रमुख स्वंगू राजनीतिक पार्टीया शीर्ष नेतातय्सं मंकाः प्रतिवद्धता प्वंकूगु बुखँ सार्वजनिक जूगु दु। खतुं देशय् राजनीतिक गतिरोध तच्वया वनेवं गनं शान्ति प्रक्रिया हे स्यनीगु जक मखुला? वा न्हूगु गणतान्त्रिक नेपाःया संविधान हे दयेके मफइगु जक खः ला? धइगु ग्याःचिकु ब्वलनाच्वंगु इलय् प्रमुख नेतातय्पाखें वःगु थ्व प्रतिवद्धताया बिस्कं हे महत्व दु। अथे खःसां नं जनता अझ नं ढुक्क जुइ फूगु अवस्था धाःसा मदु। छाय् धाःसा थन नेतातय्सं धायेगु छगू यायेगु मेता जुयाच्वंगुलिं यानाः हे थौंया राजनीतिक गतिरोध तच्वया वंगु खः धायेत लिफः स्वयेमाःगु मदु । तत्कालिन न्हय्गू दल व माओवादी दथुइ विस्तृत शान्ति सम्झौता जुइधुंकाः यदि उगु शान्ति सम्झौता कथं राजनीतिक पार्टीतय्सं थःपिनि दायित्व प्वंकूगु खःसा निश्चित दु थौं गुगु राजनीतिक अन्यौलता ब्वलनाच्वंगु दु, सायद थज्याःगु अवस्था मवइगु खइ। तर राजनीतिक पार्टीतय्सं धायेगु छगू यायेगु मेता यानाच्वंगुलिं आः कुन्हु थज्याःगु समस्या मवयेमा धइगु खँय् ध्यान बीमाः। निश्चित रुपं शान्ति प्रक्रियायात थातं लाकेत व इलय् हे संविधान दयेकेगु ज्या क्वचायेकेत नेतातय्सं प्रतिवद्धता प्वंकूगु दु। अले उगु हे प्रतिवद्धता कथं हे युद्धस्तरय् ज्या यायेमाःगु आवश्यकता नं थौं जुयाच्वंगु दु। शान्ति प्रक्रियायात थातं लाकेत व संविधान दयेकेत प्रतिवद्धता जनताया न्ह्यःने प्वंकेगु व थःपिं धाःसा थीथी कचवं पिकाया ल्वाना च्वनेगु खःसा नेतातय् थ्व प्रतिवद्धताय् नं न्ह्यसः ब्वलनेफु ।",http://www.nepalmandal.com/content/5308.html
वास्तविक सुकुम्बासीया पहिचान जुइमाः ,"Posted on Sun Dec 6, 2009  5:02 pm NST",कैलाली वन अतिक्रमण यानाच्वंपिं सुकुम्बासीतय्त चीकेगु  झ्वलय् जूगु ल्वापुयात कयाः सरकार व माओवादीया बिस्कं बिस्कं हे धापू वयाच्वंगु दु। घटनायात कयाः सरकार व माओवादीं निथ्वःसिनं छम्हं मेम्हेसित गुगु द्वपं बीगु ज्या जुयाच्वन थुकिं नेपाःया वर्तमान राजनीतिक गतिरोधयात तकं लिच्वः लाकीगु खःला धइगु आशंका ब्वलंगु दु। देशय् सुकुम्बासीया नामं थीथी थासय् च्वंगु सार्वजनिक जग्गा कब्जा यायेगु ज्या तच्वया वनाच्वंगु दु। विशेषतः दुर्गम लागाय् च्वंपिं जनतां थुकथं सुविधा दुगु थासय् च्वंगु जग्गा कब्जा यायेगु ज्यायात तीव्रता बीगु यानाच्वंगु दुसा कैलालीया घटना नं थुकिया हे छगू पुनरावृत्ति जक खः। खतुं येँय् नं सुकुम्बासीया नामय् थुकथं जग्गा कब्जा यायेगु ज्या जुयाच्वंगु दु। अले उकियात थीथी राजनीतिक पार्टीं संरक्षण याना वयाच्वंगु दु। थ्व धाःसा निश्चित रुपं उचित धकाः धाये फइगु अवस्था मदु । खः भूमिहिन जनताया च्वनेगु व्यवस्था सरकारं यायेमाः तर थन गुलिखे गामय् थःगु जग्गा जमिन त्वःता वयाच्वंपिंसं नं सुगम जूगु नामय् वा सुविधा दुगु नामय् शहरय् वयाः जग्गा कब्जा यायेगु धाःसा उचित मखु । मेता खँ धइगु नेपालय् गुलि सुकुम्बासी दु धइगु ल्याःचाः तकं सरकारं तयातःगु मदु। थुकिया कारणं वास्तविक पीडित जनता अझ नं पीडित जुयाच्वंगु दुसा मेखे पहुँच दुपिंसं शहरी लागाय् च्वंगु जग्गा कब्जा यायेगु ज्या तीव्र याना हयाच्वंगु दु। अथे जुयाः लिपा लिपा कैलालीइ थेंज्याःगु घटना हाकनं मजुइकेत सम्बन्धित राजनीतिक पार्टी व सरकारं तत्काल ध्यान बीमाःगु दु ।,http://www.nepalmandal.com/content/5336.html
तुच्चां विभाजन जुइत्यंगु एमाले ,"Posted on Sun Nov 1, 2009  5:51 pm NST","सत्तारुढ पार्टी नेकपा (एमाले) पाखें न्हूदँया लसताय् याःगु निगू तुच्चा ज्याझ्वः नकतिनि सम्पन्न जुल। छगू शुक्रवाः व छगू शनिवाः। शुक्रवाः उपत्यका समन्वय कमिटीपाखें उगु ज्याझ्वः याःगु खःसा शनिवाः येँ जिल्ला कमिटीपाखें गठित न्हूदँ समारोह समितिं याःगु खः। खास ला येँय् संस्थापन पक्षं विघटन यायेधुंकूगु जिल्ला कमिटी व वयां लिपा गठन याःगु जिल्ला कमिटीं अलग अलग हे तुच्चा यायेगु तयारी यायेधुंकूगु खः। तर पार्टीं निगुलिं पुचःयात तुच्चा याये मते बरु उकिया पलेसा निगुलिं पुचः मिले जुयाः उपत्यका समन्वय कमिटीपाखें तुच्चा या धकाः निर्देशन बिउगु खः। तर विघटन जुइधुंकल धाःगु जिल्ला कमिटीपाखें ज्याझ्वः लित मकायेगु धायेवं थथे निगू तुच्चा ज्याझ्वः जूवंगु खः। थ्व ज्यां यानाः छगू ला पार्टीया निर्देशन विघटन जुइधुंकल धाःसा कमिटीं पालना मयाःगु खने दत, मेगु थ्व निगू बिस्कं ज्याझ्वलं एमाले दुनेया विवादयात झन् स्पष्ट रुपं हे पिने पिकया बिउगु नं खने दत। निगू पुचःपाखें बिस्कं ज्याझ्वः याःगुलिं थुकिं हे गनं पार्टी दुने विभाजनया ध्वः जकं किया बीगु मखु ला धइगु ग्याःचिकु नं पिहां वःगु दु। उकुन्हु तक पार्टीया शीर्ष नेतातय् दथुइ जक सीमित जुयाच्वंगु थ्व विवाद थुगु तुच्चा ज्याझ्वःया नापनापं क्वय्या कार्यकर्ता तहलय् तकं विस्तार जूवंगु दु। थुकियात इलय् हे पने मफुत धाःसा अन्ततः हानं छक्वः एमाले विभाजनया दुर्घटना जुइगु तःधंगु खतरा दु। थौंया इलय् एमालेया विभाजन थुकिया नेतातय् लागिं आत्मघाती पलाः जुइगु ला द हे दु, लिसें देश व देशय् जुइत्यंगु युगान्तकारी हिउपाःया लागिं नं छगू धक्का जुइगु खँय् विवाद मदु ।",http://www.nepalmandal.com/content/4728.html
आन्दोलनया नापनापं वार्ता नं यायेमाः ,"Posted on Mon Nov 2, 2009  5:45 pm NST",थःपिंसं बियातःगु अल्टिमेटम पूवनेवं हे माओवादीं म्हिगःनिसें थःपिनि आन्दोलन शुरु याःगु दु। आन्दोलनया न्हापांगु न्हि कथं म्हिगः देय्न्यंकं मसाल जुलुस पिकायेगु ज्या जुल। म्हिगः पिहां वःगु मसाल जुलुस अतिकं तःधं। वास्तवय् माओवादीं थुलि विशाल जुलुस पिकयाः थःपिं आन्दोलनया लागिं धाथें गम्भीर खः धकाः क्यना बिउगु दु। येँय् जक उमिगु जुलुस न्याथासं पिहां वःगु खः। येँय् आः तक थुलि तःधंगु व विशाल मसाल जुलुस पिहां हे मवःनि धाःसां जिउ। माओवादीया थ्व आन्दोलन आः मेमेगु नं थीथी ज्याझ्वःत यानाः न्ह्याः वनीगु ग्वसाः दयेका तःगु दुसा उकी दुनेया खास यानाः राजधानी नाकाबन्दी यायेगु व विमानस्थल तकं बन्द यायेगु ज्याझ्वःया खँ न्यनाः सर्वसाधारण त्रसित जुयाच्वंगु दु। धायेत ला माओवादीं थःपिनि आन्दोलन शान्तिपूर्ण हे जुइ धकाः धयाच्वंगु दु। तर मैदानय् कुहां वनीबलय् च्वय् च्वंपिं नेतातय्सं धाः थें जुइगु सम्भावना धाःसा म्हो जक दु । उखे माओवादीं आन्दोलन घोषणा यायेवं सत्तारुढ पार्टीत एमाले व कांग्रेसं वयात आन्दोलन दिकाः वार्ताय् वा धकाः इनाप याःगु दु। कांग्रेस व एमालें याःगु थ्व आह्वानयात नं माओवादीं आत्मसात धाःसा यायेमाः। वार्ताय् वा धाःगुलिं आन्दोलनया नापनापं वार्ता नं यानाच्वंसा व तसकं बांलाइगु जक मखु उकिं आन्दोलन हे याये म्वायेक माग पूवनीगु सम्भावना नं दयेफु। उकिं माओवादीं वार्ता त्वःते मजिउ। अले वार्ताय् सःतीपिंसं होम वर्क मयासे वार्ताया टेबुलय् च्वनाः माओवादीयात अलमल यायेगु दाउ जक म्हितेगु नं स्वये मजिउ। शान्ति कायम यायेगु राज्यया मू जिम्मेवारी खः धइगु ल्वःमंके मजिउ ।,http://www.nepalmandal.com/content/4739.html
संविधानसभा भंग यायेगु षडयन्त्र ,"Posted on Tue Nov 3, 2009  5:05 pm NST",जनतां तःधंगु बलिदान व योगदान बियाः खडा याःगु संविधानसभापाखें आः देय्या न्हूगु संविधान दयेकाः नइ धकाः स्वयम् राजनीतिक पार्टीतय्सं हे पत्याः यायेगु त्वःता हःगु दु। छखे संविधानसभां यानाच्वंगु ज्या व मेखे संविधानसभायात क्रियाशील यायेमाःपिं राजनीतिक पार्टीतय्सं म्हिताच्वंगु भूमिका स्वयेबलय् आः ल्यं दुगु न्हय्लाया दुने संविधानसभाया गर्भं न्हूगु संविधान जन्म जुइ धकाः आशा यायेगु थाय् बुलुहुँ म्हो जुया वनाच्वंगु धाथेंया यथार्थ नं खः। उकिं आः थज्याःगु अवस्थाय् राजनीतिक पार्टीतय्सं गुकथं ज्या न्ह्याकेमाली धकाः बिचाः यायेमाःगु तःधंगु हे आवश्यकता दु । थ्वहे इलय् संविधानसभायाके मदया वनाच्वंगु ईयात ध्यानय् तयाः आः संविधानसभा हे भंग यायेगु व उकिया थासय् चीधंगु संविधान आयोग दयेकाः अनं हे संविधान तयार यायेगु 'कोठे षडयन्त्र' जुयाच्वंगु खँ पिहां वःगु दु। संविधानसभा भंग यानाः संविधान आयोग दयेकेगु सोच वास्तवय् न्हूगु वर्तमान संविधानसभा प्रति याःगु छगू तःधंगु अविश्वास खः। तर संविधानसभा भंग यानाः मेगु छुं उपायपाखें संविधान दयेकल धाःसा उकियात जनतां गुगुं हे हालतय् स्वीकार मयाइगु खँयात धाःसा राजनीतिक पार्टीतय्सं बिचाः मयासें मगाः। थ्व खः कि ई गाक्कं म्हो जुइधुंकल। तर उकिया अर्थ थ्व मखु कि संविधानसभा हे भंग यानाछ्व। संविधान च्वयेगु ज्याय् जनताया सहभागिता दयेमा धकाः संविधानसभाया कल्पना जूगु खः। यदि उकियात हे भंग यानाः संविधान दयेकल धाःसा व पार्टीतय् खल्तीं पिहां वःगु संविधान जुइ। खल्तीया संविधान जनतां स्वीकार यायेगु जमाना वनेधुंकल धइगु खँ दलतय्सं थुइकेमाः ।,http://www.nepalmandal.com/content/4760.html
हानं शुरु जूगु नेतातय दिल्ली दौड ,"Posted on Wed Nov 4, 2009  3:20 pm NST","देशय् राजनीतिक अस्थिरता ब्वलनाः सरकार जक मखु राज्यसत्ता हे डाँवाडोल जुयाच्वंगु इलय् लाक्क नेपाःया थीथी प्रमुख राजनीतिक पार्टीया शीर्ष नेतातय् 'दिल्ली दौड' शुरु जूगु दु। माओवादीं आन्दोलन यायेगु धकाः घोषणा यायेवं नेपाली कांग्रेसया शेरबहादुर देउवा, राजपाया सूर्यबहादुर थापा जुयाः आः एमालेया झलनाथ खनाल व फोरमया उपेन्द्र यादवं तक थ्व 'दौड'यात निरन्तरता बिउगु दु। नेपालय् छुं नं कथंया हिउपाः हयेत वा वयेत्यंगु हिउपाःयात दिकेत दकलय् न्हापां न्हू दिल्लीया अनुमति कायेमाःगु पुलांगु परम्परां थुगुसी छक्वः हाकनं थाय् काल। माओवादीं सरकार परिवर्तन यानाः थःगु नेतृत्वय् राष्ट्रिय सरकार गठन याये दयेमाः धकाः याःगु आन्दोलन लिपा उकियात गय् यानाः संवोधन यायेगु धइगु जिम्मेवारी राजनीतिक पार्टीतय्त वयाच्वंगु खः। तर उगु जिम्मेवारी थम्हं हे स्वतन्त्र रुपं पूवंकेगु पलेसा उकिया बारे छु याःसा जी धकाः बिचाः कायेत देय्या वरिष्ठ नेतात न्हू दिल्ली निं ब्वाँय् जुयाच्वंगु दु। नेपालय् छुं नं कथंया तःधंगु निर्णय कायेत न्हूदिल्लीया पूर्व स्वीकृति कायेमाःगु थ्व औपनिवेशवादी परम्परा वर्तमान लोकतान्त्रिक नेपाःयात मल्वः धकाः न्ह्याक्व हे धायेगु याःसां उकियात चीकेगु आँट धाःसा थौं तक सुनां याये मफुनि। देय्या राजनीतिक पार्टीतय्के थज्याःगु मनोवृत्ति दयाच्वंत्तले देय् लोकतान्त्रिक, गणतान्त्रिक, संघीय आदि आदि न्ह्यागु हे रुपय् रुपान्तरण जूसां स्वतन्त्र व स्वाधीन जुइगु लक्षण धाःसा खने मदु। न्हूगु संविधान वःसां उकिं नेपाली जनतायात स्वतन्त्र नागरिक दयेकी धइगु खँय् आशंका पिकया बिउगु दु ।",http://www.nepalmandal.com/content/4791.html
प्रदेशया सीमा निर्धारण विवाद ,"Posted on Thu Nov 5, 2009  4:29 pm NST","देशय् संघीय व्यवस्था लागू जुइबलय् निगू बिस्कं प्रदेशया रुपय् अस्तित्वय् वयेत्यंगु नेवाः प्रदेश व ताम्सालिङ प्रदेश दथुइ दुनें दुनें ब्वलनाच्वंगु कचवं सतहलय् पिहां वःगु दु। माओवादीपाखें आः यायेत्यंगु नेवाः स्वायत्त राज्य व ताम्सालिङ स्वायत्त राज्य घोषणाया ज्याझ्वलय् थ्व विवाद पिहां वःगु खः। खास यानाः उत्तर लागाय् लाःगु भ्वँत, पन्ति, धौख्यः आदि लागा ताम्सालिङ लागाय् लाः धकाः तामाङतय्सं यानाच्वंगु दावीयात नेवाःतय्सं विरोध यानाच्वंगु दु। तर थ्व विरोधया वावजूद नं कार्तिक २३ गते भ्वँतय् हे वयाः ताम्सालिङ स्वायत्त प्रदेश घोषणा यायेगु ज्याझ्वः सार्वजनिक याःगुलिं थ्व विवाद आः सतहलय् खने दयेकः वःगु खः। खतुं थीथी प्रदेश निर्माणया इलय् मेमेगु प्रदेशय् नं सीमा सम्बन्धी थज्याःगु विवाद पिहां वइगु सम्भावना उतिकं दनि। उकिं थ्व मामिलाय् आवंनिसें हे संवाद न्ह्याकाः समस्याया निराकरण याना तयेमाःगु आवश्यकता दु। कन्हय् प्रदेश निर्माण याये त्ययेकाः तसकं लिबायेधुंकूगु ई जुइफु। यदि सीमाया खँय् ल्वापु पिहां वल व उकिं मेगु असहज अवस्था ब्वलंकल धाःसा उकिं संघीय व्यवस्था विरोधीतय्त धायेगु थाय् दयेका बी। लिसें संघीय व्यवस्थायात हे असफल याना बीगु खतरा तकं पिकया बी। यदि गुगुं लागा गुगु प्रदेशय् तयेगु धइगु विवाद पिहां वल धाःसा उगु लागाया ऐतिहासिक, सांस्कृतिक दस्तावेजत स्वयेगु ला द हे दु, यदि उकिं नं मजिल धाःसा अन च्वंपिं जनताया दथुइ जनमत संग्रह यानाः नं समस्या ज्यंके जिउ। जनमत संग्रह दकलय् प्रजातान्त्रिक व स्वीकार्य लँपु खः। थ्व बारे आः हे सहमति दयेकेगु कुतः न्ह्याकेमाः ।",http://www.nepalmandal.com/content/4799.html
मंकाः नेतृत्वया लँय् नेपाली कांग्रेस ,"Posted on Fri Nov 6, 2009  4:04 pm NST",नेपाली कांग्रेस ठोस निर्णय मयाइगु पार्टी ला मखु तर न्ह्याबलें लिपा हे जक याइगु पार्टी खः। आः पार्टीयात मंकाः नेतृत्वय् यंकेगु धकाः जूगु निर्णय नं लिबाक हे जक जूगु दु। तःधंगु पार्टीत मध्ये माओवादी व एमालें नकतिनि मंकाः नेतृत्वय् वनेगु धकाः निर्णय याःगु खःसा थ्वयां लिपा आः कांग्रेसं नं वहे निर्णय याःगु दु । नेपाली कांग्रेस प्रजातन्त्रवादी सिद्धान्त ज्वनाः नं तानाशाही शैलीं न्ह्याना वयाच्वंगु पार्टी खः। थज्याःगु पार्टीं मंकाः नेतृत्व व बहुबिचाःयात थाय् बियाः पार्टी सञ्चालन यायेगु विधियात अःपुक नाला मकाइगु स्वाभाविक खः। पार्टी सभापति गिरिजाप्रसाद कोइराला ला अझ नं मंकाः नेतृत्व प्रणालीया विरोधय् हे दनि। वय्कलं थ्व प्रणाली संस्थापक नेता वीपी कोइरालां स्वनाथकूगु जूगुलिं उकियात हीके मजिउ धइगु अडान समेत कयादीगु दु। तर वय्कलं लुमंकेमाःगु खँ छु धायेबलय् थौं नेपाः वीपीकालीन नेपाः मखेधुंकल। वीपीं अबलय् कल्पना मयाःगु आपालं घटना थौं देशय् घटित जुइधुंकूगु दु। उकिं ई कथं न्ह्यायेमाःगु थौंया आवश्यकता खः। कोइराला व वय्कःया पार्टीं वीपीपाखें धाथें सयेकेमाःगु खँ ला देश व जनता प्रतिया इमान्दारिता व मुलुक न्ह्याकेगु निष्ठापूर्ण प्रतिवद्धता खः। वीपीया थज्याःगु आदर्शयात वास्ता मयाइम्ह कोइरालां थौं सभापति प्रणाली छगू बचे यायेगु लागिं वीपीया 'दुहाई' बीगु हास्यास्पद सिबाय् छुं मखु। कांग्रेस पार्टी कोइराला लिपा नं न्ह्यायेमाःगु दनि। थ्व खँयात लुमंकाः न्हूगु पुस्तां याःगु निर्णययात शिरोपर यायेगु हे वय्कःया लागिं भिं जुइ। लिसें पार्टी दुने कुहां वनाच्वंगु थःगु साखयात नं वय्कलं ध्यान बीमाःगु आवश्यकता दु ।,http://www.nepalmandal.com/content/4822.html
विवाद ज्यंकाः जक राज्य घोषणा जुइमाः ,"Posted on Sun Nov 8, 2009  5:54 pm NST","माओवादीपाखें कन्हय् यायेत्यंगु थीथी जातीय स्वायत्त राज्यया घोषणा ज्याझ्वः स्थगित याःगु दु। माओवादीया थ्व स्थगनं माओवादीया ज्याझ्वः जक मखु  आः नेपालं अवलम्बन यायेत्यंगु संघीय प्रणालीयात कयाः हे न्ह्यसः तइपिंत अवसर चूलाःवंगु दु। माओवादीं थ्व ज्याझ्वः स्थगित यायेमाःगुया कारण मेता मखुसें थःगु हे पार्टी दुने ब्वलंगु जातीय प्रदेशतय् सीमा विवाद खः। स्वयम् माओवादीं हे दयेकूगु थीथी प्रदेशया नक्साय् नं नेवाः व तामाङ प्रदेश, लिम्बुवान व खम्बुवान प्रदेश, थरुहट व भेरी-कर्णाली प्रदेश आदि दथुइ सीमाया विवाद दु। माओवादीपाखें थज्याःगु विवाद समाधान मयासे छक्वलं स्वायत्त राज्य घोषणा याना छ्वयेबलय् उकिं तःधंक विवाद पिकाइगु स्वभाविक खः। बरु घोषणा न्ह्यः हे उकी वयेफुगु फुक्क कथंया विवादयात न्ह्यःने तयाः वहस न्ह्याकल धाःसा ल्वापुं तःधंगु रुप काये खनी मखु। उकिं संघीय प्रणालीया औपचारिक घोषणाय् वने न्ह्यः थ्व विवाद समाधान याये हे माः । जातीय राज्यया सीमा किटानय् थज्याःगु विवाद वःगुलिं आः संघीय व्यवस्था हे ज्या लगे मजू धाइपिं नं पिहां वयेफु। तर अथे धाःसा मखु। संघीय प्रणाली सरल प्रणाली मखु। थ्वपाखें अप्वः लबः कायेगु खःसा उकियात सही रुपं परिचालन यायेमाः। थीथी जातीय समुदायतय्सं सीमाया छगू विवाद वल धायेवं थवंथवय् ल्वापु हे यानाः क्यने माःगु आवश्यकता मदु। देशय् संघीय व्यवस्था वःगु हे थीथी जातितय्त जुयाच्वंगु दमनया अन्त्य यायेत खः। नापं संघर्ष याःपिं जातीय समुदायत मिले जुयाः थुकियात थःपिंसं हे समाधान याना यंकेमाः ।",http://www.nepalmandal.com/content/4857.html
माओवादी लचकतायात थुइकेमाः ,"Posted on Mon Nov 9, 2009  4:50 pm NST",ताः ईनिसें न्ह्यानाच्वंगु राजनीतिक गतिरोधया कारणं बजेट तकं पेश याये मफयाः समस्या जुयाच्वंगु इलय् माओवादीया अध्यष पुष्पकमल दाहाल 'प्रचण्डं' बजेट पारित याकेत छन्हुया निंतिं जक जूसां सदन चले याके बीगु खँ धयादीगु दु । निश्चय नं प्रचण्डया थ्व खँ सकारात्मक जक मखु लसकुस यायेबहःजू। थौं सरकारं बजेट पारित याये मफयाः विकास निर्माणय् जक मखु कर्मचारीतय्त तलब तकं नकेत थाकुयाच्वंगु इलय् वःगु थज्याःगु खँयात सरकार लगायत सरकारय् दुथ्याःगु राजनीतिक पार्टीतय्सं लसकुस यायेमाः । खतुं सामान्य खँ नं राजनीतिक परिदृश्यय् लाकीगु प्रभाव तसकं दूरगामी व फलदायी जुइफु। अले थज्याःगु खँयात राजनीतिक पार्टीतय्सं थुइकेमाः। नकतिनि माओवादीं याःगु थ्व निर्णय नं नेपाःया वर्तमान गतिरोधयात चीकेगु छगू बांलाःगु लँपु जुइगु विश्वास आम जनतां यानाच्वंगु दु । तर माओवादीं बजेट पारित याकेत क्यंगु लचकतायात वयागु कमजोरी कथं थुइकेगु भूल धाःसा राजनीतिक पार्टीतय्सं याये मजिउ। छाय्धाःसां थौंया विषम राजनीतिक परिस्थितियात थुइकाः हे माओवादीं थ्व निर्णय याःगु खः धइगु खँय् शंका मदु। अथे जुयाः आः माओवादीं क्यंगु थ्व लचकतायात थुइकाः सरकारय् संलग्न दलतय्सं नं माओवादीलिसे वहे कथंया व्यवहार यायेफत धाःसा निश्चित दु न्ह्यानाच्वंगु राजनीतिक गतिरोधं याकनं दिपाः काइ। तर थुकियात मखु कथं थुइकेत स्वत धाःसा थुकिं आःयात बजेट पारित जूसां भविष्यय् गतिरोध अझ तच्वया वनी ।,http://www.nepalmandal.com/content/4879.html
नेपाःया मक्का व राष्ट्र संघया हस्तक्षेप ,"Posted on Tue Nov 10, 2009  3:28 pm NST","नेपाःया राजनीतिइ भारतया हस्तक्षेप व प्रभाव आः चर्चा याना च्वनेमाःगु विषय मखये धुंकल। नेपाःया फुक्क हे पार्टीया नेतात नेपाली राजनीति बारे छुं निर्णय याये माल कि दकलय् न्हापां न्हूदिल्ली छक्वः निं वना वइ। तर आः नकतिनि भारत भ्रमण यानाः लिहां वःम्ह संविधानसभाया छगू महत्वपूर्ण पार्टी मधेशी जनअधिकार फोरमया अध्यक्ष उपेन्द्र यादवं अझ छपलाः न्ह्यःने वनाः भारत धइगु ला नेपाली राजनीतिया मक्का मदिना हे खः धकाः घोषणा याना बिउगु दु। भारतयात नेपाली राजनीतिया मक्का घोषणा यानाः वय्कलं थः जक मखु नेपाःया सम्पूर्ण राजनीतिक पार्टीतय्गु आगं नं उला बिउगु दु। वय्कलं धाःगु थ्व धापूयात गुगुं हे पार्टीया सुं नं नेता मखु धायेगु आँट याःगु मदुनि। सुनां थ्वयात मखु धायेगु धृष्टता याइ, वं उगु 'मक्का'य् हज याः वने खनी मखु। उपेन्द्र यादवया थ्व धापू नेपाली राजनीतिइ भारतीय हस्तक्षेपया नांगां किपा खः । तर अजूचायापुगु खँ, भारतीय छत्रछायाय् थुभनं लाचार जुइमाःगु नेपाली राजनीतिया गोटीतय्सं निर्माण यानातःगु वर्तमान सरकारं संयुक्त राष्ट्र संघं नेपाःया आन्तरिक मामिलाय् हस्तक्षेप यात धकाः चिल्लाय्दनाः तसकं हास्यास्पद अवस्था सिर्जना यानाच्वंगु दु।  नेपालय् राष्ट्रिय सहमतिया सरकार दयेकेमाः धकाः राष्ट्र संघं बिउगु सुझावयात नेपाःया आन्तरिक मामिलाय् याःगु हस्तक्षेप धकाः सरकारं याःगु थ्व टिप्पणी वास्तवय् नेपालं प्रस्तुत याःगु छगू अन्तर्राष्ट्रिय जोक सिबाय् मेगु छुं मखु। थ्व इलय् ति नेपाली राष्ट्रियताया बिजोग इतिहासय् शायद हे जक गबलें जूगु दयेमाः ।",http://www.nepalmandal.com/content/4898.html
भारतय् झलनाथ खनालया अपमान ,"Posted on Wed Nov 11, 2009  5:16 pm NST",सत्तारुढ एमालेया अध्यक्ष झलनाथ खनाल वंगु छवाः न्ह्यः भारत भ्रमणय् झाःगु खः। उगु इलय् वय्कलं भारतया थीथी राजनीतिक पार्टीया नेताया लिसें भारतीय सत्तारुढ दलया अध्यक्ष व प्रधानमन्त्री मनमोहन सिंहयात नं नापलायेगु कुतः यानादीगु खः। अले वय्कःया थ्व कुतः असफल जुइगु अवस्थाय् थ्यंगु खः। तर भ्रमणया अन्तिम इलय् वयाः भारतीय राजदूत थःहे भारत वनाः भारतीय प्रमयात नापलायेगु व्यवस्था यायेमाःगु अवस्था वल । अध्यक्ष खनालया भ्रमणया झ्वलय् भारतीय सत्तारुढ पार्टीं याःगु थज्याःगु व्यवहारं छु खँयात संकेत यानाच्वंगु दु धइगु न्ह्यसः थौं ब्वलनाच्वंगु दु । अध्यक्ष खनाल नेपाःया राजनीतिक पार्टीया नेता जक मखु वय्कः सत्तारुढ राजनीतिक पार्टीया अध्यक्ष नं खः। तर भारतीय सत्तारुढ दलं वय्कःयात उलि महत्व मबिउगु धइगु नेपाःया नेतातय् हैसियतय् तकं न्ह्यसः थना बिउगु दु। खतुं लिपांगु इलय् वयाः जूसां भारतीय राजदूतया कुतलं भारतीय प्रमयात नापलाये फत। तर सत्तारुढ गठबन्धनया अध्यक्ष सोनिया गान्धीं धाःसा नापलायेगु छुं हे संकेत मबिउ । थःगु हे सरकारया ब्वनाय् थःगु देय्या भ्रमणय् वःम्ह जःलाखःला देय्या सत्तारुढ दलया नेतायात नाप मलायेगु धइगु छगू कथं अपमान यायेगु हे खः। पदीय हैसियतं स्वयेगु खःसा सोनिया गान्धी व झलनाथ खनालया हैसियत छगू हे खः। अले थ्व पदीय हैसियतया कारणं भारतं थुकथं अपमान याये मजिउगु खः। तर नेपाःया नेतातय्के दुगु भारतपरस्त चिन्तनया कारणं हे भारतं नेपाःया नेतातय्त थथे अपमान याःगु खः धायेछिं ।,http://www.nepalmandal.com/content/4917.html
अफगानिस्तानय् हाकनं जुइत्यंगु चुनाव ,"Posted on Sun Oct 25, 2009  6:06 pm NST","तसकं धाँधली जूगु आरोप वयेवं अफगानिस्तानय् हानं चुनाव यायेमाःगु अवस्था वःगु दु। चुनावया लिच्वलय् अग्रगति कयाच्वंम्ह वर्तमान राष्ट्रपति हमीद कर्जाइं अन्तर्राष्ट्रिय दवावय् लानाः अन्ततः निला न्ह्यः जूगु चुनाव रद्द यासें थः हानं मेगु चुनाव यायेत तयार दु धकाः घोषणा यायेमाःगु खः। थ्व घोषणाया नापनापं अन जुयाच्वंगु मतगणना दिकूगु दुसा चुनावया न्हूगु तिथि क्वःछीगु लागिं सहलह ब्याकेगु तयारी शुरु जूगु दु । तर अफगानिस्तानय् हानं मेगु चुनाव यायेगु अःपुगु ज्या धाःसा मखु। थ्व चुनाव तक हे अन तसकं थाकुक व आपालं मनूतय् ज्यान वंक यायेमाःगु खः। अन सक्रिय जुयाच्वंगु विद्रोही तालिबानी पुचःतय्सं चुनाव याके हे बी मखु धकाः याःगु कुतलं यानाः अफगानिस्तानया चुनाव तसकं हिंसात्मक जूवंगु खः। आः हानं जुइगु चुनाव व स्वयां नं अप्वः हिंसात्मक जुइगु खँय् शंका मदु । अफगानिस्तान थौं गुगु अवस्थां न्ह्याः वनाच्वन धइगु खँ विश्वं सिउ। अज्याःगु देशय् तकं सत्तालिप्साय् प्यपुनाच्वंपिं नेतातय्सं धाँधली यानाः जूसां शासन ल्हातय् लाकेगु गलत ज्या यानाच्वंगु दु। थुकियात अन्तर्राष्ट्रिय समुदायं अस्वीकार यात, व बांलाःगु हे खँ जुल। तर अफगानिस्तानय् थौं चुनाव मखु स्थायी शान्ति मालाच्वंगु दु। अमेरिका लगायतया अन्तर्राष्ट्रिय समुदाय अन जुइधुंकूगु चुनाव स्थगित याकेत सफल जूसां अन जारी जुयाच्वंगु हिंसा रद्द याकेत धाःसा आः तकं सफल जूगु मदुनि। देशय् थपाय्धंगु हिंसा जुयाच्वनं नं उकियात समाधान यायेमाः धाइपिं राजनीतिक शक्तितय्गु थज्याःगु रवैया स्वयेबलय् अफगान भविष्य अझ नं तुयूगु खंके थाकुया बिउगु दु  ।",http://www.nepalmandal.com/content/4590.html
नेपालय् जुइत्यंगु धुँ सम्मेलन ,"Posted on Mon Oct 26, 2009  5:52 pm NST",विश्वय् धमाधम दुर्लभ जुजुं वनाच्वंपिं धुँ संरक्षण यायेगु ताः तयाः संसारया धुँ दुपिं १४ गू देतय् सम्मेलन नेपालय् जुइत्यंगु दु। धुँ दुगु विश्वया म्हो जक देय्त मध्यय् नेपाः नं छगू खः। तर नेपालय् धाःसा धुँया ल्याः अप्वया वनेमाःथाय् संरक्षणया वावजुद नं म्हो जुजुं वनाच्वंगु दु। नेपालय् धुँ संरक्षित जुइगु यक्व हे बांलाःगु थाय्त दुसां नं सुरक्षित जुइगु थाय् धाःसा मदु। खास यानाः चोरी शिकारीया कारणं नेपालय् धुँ खतराय् लानाच्वंगु दु। नेपाःया धुँ खतराय् लाःगुया छता कारण नेपाःया सीमा विश्वया हे दकलय् तःधंगु धुँया अंग व्यापार जुइगु देय् चीनलिसे स्वाःगुलिं नं खः। चीन विश्वया दकलय् तःधंगु धुँया अंग बजार खः। चीनं धुँया कृत्रिम गर्भाधान यानाः जूसां थुकिया अंग व्यापार यायेमाः धइगु विषयय् विश्वन्यंकं लबिंग हे यानाच्वंगु दु। नेपालय् धुँ स्यानाः उकिया अंग चीन यंके उलि थाकु मजू। उकिं नं नेपालय् धुँया चोरी शिकार जुइगु अप्वयाच्वंगु खः। धुँ विश्वय् हे दकलय् आकर्षक जंगली जन्तु खः। थुकिया संरक्षण पृथ्वीया शोभा कायम याना तयेत जक मखु स्वयम् मनूया वस्ती ल्यंका तयेत नं आवश्यक जू। गुलि धुँया ल्याः अप्वइ उलि हे जंगलया लागा नं कायम जुयाच्वनी। गुलि वन जंगल अप्वः कायम जुयाच्वनी उलि विश्व पर्यावरण सुरक्षित जुयाच्वनी। धुँयात त्वह दयेकाः नं पृथ्वीया पर्यावरण ल्यंकेगु अभियान न्ह्यःने यंके जिउ । आः जुइत्यंगु सम्मेलनं धुँया संरक्षण केवल छम्ह जीव ल्यंकेगु ल्याखं जक मखु मुक्कं पृथ्वी बचे यायेगु ल्याखं नं अत्यावश्यक खः धइगु सन्देश प्रशारण यायेगु ज्या जुइमाः ।,http://www.nepalmandal.com/content/4604.html
नेवाः सभानेवाः सभासद्तय् मंकाः प्रतिवद्धतासद्तय् मंकाः प्रतिवद्धता ,"Posted on Sun Oct 25, 2009  6:14 pm NST","संविधानसभाय् दुथ्याःपिं नेवाः सभासद्तय्सं संघीय गणतन्त्र व नेवाः स्वायत्त नेवाः लागाया मागयात समर्थन यासें मंकाः प्रतिवद्धता व्यक्त याःगु दु। उगु प्रतिवद्धताय् संविधानसभाय् दुथ्याःपिं सकलें नेवाः सभासद्तय्सं हस्ताक्षर मयाःनि, अथे खःसां गुलिस्यां यात उकिं नं नेवाः स्वशासनया लागिं न्ह्यानाच्वंगु आन्दोलनयात अझ गति बीगु विश्वास झीसं यायेफु। न्हूगु संविधान दयेकेगु ज्या संविधानसभां यानाच्वंगु दु। नेवाः स्वशासनयात ग्यारेन्टी याकेगु ज्या संविधानय् हे जुइमाः। उकिं आः जुइगु आन्दोलन सतकय् जक मखु संविधानसभाय् नं न्ह्याकेमाः। थुकिया लागिं संविधानसभाय् दुथ्याःपिं नेवाः सभासद्तय्सं पहल यायेमाःगु अतिकं आवश्यक दु। आः प्रतिवद्धता व्यक्त याःपिं नेवाः सभासद्तय्सं थुकिया निंतिं ज्या याइ धकाः झीसं आशा यायेफु । मंकाः प्रतिवद्धता व्यक्त याःपिं सभासद्पिं सकलें थीथी पार्टीलिसे आवद्धपिं खः। थुकी नेमकिपा छगू बाहेक मेगु फुक्क हे पार्टीया सभासद्तय्सं ब्वति काःगु दु। ब्वति काःपिं थीथी पार्टीया सभासद्तय्सं थःपिनि पार्टीया राजनीतिक वादयात त्वःताः नेवाःया लागिं थ्व गुगु कुतः यात थुकियात च्वछाये हे माः। थ्व ई  नेवाः जक मखु हरेक जाति जनजातितय्सं थःपिनि म्हसीका न्ह्यब्वयाः उकिया हे लिधंसाय् प्रदेश निर्माण यायेगु ई खः। थुकिया विरुद्ध थीथी पार्टी दुने अझ नं षडयन्त्र जुयाच्वंगु दनि। थुकियात त्वाःथलाः न्ह्याः वनेगु खःसां संविधानसभा दुनेया सकलें जातिया सभासद्तय्सं पहल यायेमाःगु आवश्यकता दु। नेवाः सभासद्तय्सं याःगु थ्व पहलयात मेमेगु जातिया सभासद्तय्सं नं अनुकरण याःसा व बांलाः हे जुइ ।",http://www.nepalmandal.com/content/4594.html
माग पूवंकेत हानं आन्दोलन ,"Posted on Wed Oct 28, 2009  6:25 pm NST","माओवादीं आन्दोलन यायेगु धकाः घोषणा यायेवं थीथी जातीय पुचःतय्सं नं आन्दोलन शुरु यायेगु संकेत क्यना हःगु दु। थुकी मधेशी जनअधिकार फोरम नापं लिम्बुवानया थीथी पुचःत न्ह्यःने वःगु दुसा उमिसं आन्दोलनया तयारी नापं शुरु याःगु दु। उमिसं यायेत्यंगु आन्दोलनया त्वहया रुपय् न्हापा थःपिंलिसे सरकारं याःगु सहमति कार्यान्वयन यायेमाः धइगु खँ न्ह्यथंगु खः। थ्व पुचःतय्सं दछि दत्या ति न्ह्यः तःधंक आन्दोलन याःबलय् सरकारं उपिंलिसे वार्ता यानाः उमिसं न्ह्यःने हयाच्वंगु गुलिखे माग पूवंका बी धकाः सम्झौता याःगु खः। तर सम्झौता क्वचायेकाः आन्दोलन दिकेसातकि सरकारं नं उमिगु मागपाखे ध्यान बीगु त्वःता हल। खला सरकार टिके यायेमाःगु मुख्य समस्यापाखें हे फुर्सद मदुगु कारणं नं सरकारं उमिगु मागयात कयाः बिचाः याये लानाच्वंगु मदु। तर आः आन्दोलनया माहौल पिहां वइगु खने दयेवं थीथी पुचःतय्सं थःपिंलिसे जूगु सहमति कार्यान्वयन या धकाः हानं आन्दोलन न्ह्याकेगु कुतः याना हःगु दु। आःयात थज्याःगु कुतः मधेशी व लिम्बुवानं जक याःगु खःसां कन्हय् वनाः थारू, नेवाः, आदिवासी जनजाति महासंघ, दलित आदि समुदायं नं थ्वहे माग न्ह्यःने तयाः आन्दोलन शुरु यायेफु। थुपिंलिसे नं सरकारं माग पूवंका बी धकाः सम्झौताय् हस्ताक्षर याना तःगु दु । आन्दोलनकारी पुचःतलिसे वार्ता यायेगु, उमिसं धाःगु माग पूवंका बी धकाः आश्वासन बीगु व लिखित भ्वँतय् सही याना बीगु सरकारया लागिं अःपुगु ज्या खः। तर उकियात पूमवंक धाःसा गज्याःगु समस्या वयेफु धइगु खँ थुकिं क्यना बीत्यंगु दु ।",http://www.nepalmandal.com/content/4650.html
न्युयोर्कय् पेश जुइत्यंगु नेपाःया ख्वाःपाः ,"Posted on Tue Oct 27, 2009  5:14 pm NST","नेपालय् न्ह्यानाच्वंगु शान्ति प्रक्रियायात कयाः अनमिन प्रमुख करिन लेनग्रेनं न्युयोर्कया राष्ट्र संघीय सुरक्षा परिषद्यात जानकारी याकेत्यंगु दु। उकिया लागिं वय्कः म्हिगः झायेधुंकूगु दु। छखे देशय् अनमिनं यानाच्वंगु ज्या पाय्छि मजुल धकाः आलोचना जुयाच्वंगु व मेखे राजनीतिक पार्टीतय् दथुइ नं शान्ति सम्झौतायात न्ह्यःने यंकेगु सिबें मेमेगु खँय् विवाद जुयाच्वंगु थ्व अवस्थाय् अनमिन प्रमुखपाखें न्युयोर्कय् नेपाःया गज्याःगु किपा ब्वइगु खः, व आः थथें धायेफुगु स्थिति मदुनि। लिसें वय्कलं बियादीगु नेपाःया प्रतिवेदनय् सुरक्षा परिषदं गज्याःगु प्रतिक्रिया बी, व ला झन् हे धाये फइगु खँ मखुत। अय्नं समग्रय् छु धायेफु धायेबलय् लिपांगु इलय् वयाः नेपाःया शान्ति प्रक्रिया छगू कथं अवरुद्ध अवस्थाय् थ्यंगु दु। खास यानाः माओवादी सरकारं पिहां वयेधुंकाः देशय् न्ह्यानाच्वंगु शान्ति प्रक्रिया पूर्ण रुपं प्रभावित जूगु दु। शान्ति प्रक्रिया न्ह्यःने न्ह्याके मफुगु कारणं यानाः आः सरकार व माओवादी दथुइ जुयाच्वंगु शान्ति सम्झौतायात हे पुनरावलोकन यायेमाः धइगु बिचाः समेत न्ह्यःने हयेगु शुरु याना हःगु दु। थ्व धइगु शान्ति प्रक्रिया दथुइ दिनाच्वंगु जक मखु थ्व गन दिनाच्वंगु खः अनं च्वय् न्ह्याः वनी धइगु खँय् पत्याः यायेगु नं त्वःता हःगुया चिं खः। नेपाःया शान्ति प्रक्रिया छगू कथं विदेशीतय्सं बः बियाः न्ह्यानाच्वंगु व उमिगु हे आर्थिक अनुदानं टिके जुयाच्वंगु खः। थुकियात वयाच्वंगु वैदेशिक ग्वाहालि आः छु जुइ धइगु खँ सम्भवतः न्युयोर्कय् पेश जुइगु नेपाःया वर्तमान अवस्थाया किपां नं निर्धारित याइ। तर झीसं थुइकेमाः, शान्ति प्रक्रिया केवल विदेशीया इच्छा व तिबलं जक सफल जुइ मखु ।",http://www.nepalmandal.com/content/4639.html
पर्यटनया न्हूगु कुलां स्काई डाइभिङ ,"Posted on Fri Oct 30, 2009  6:15 pm NST","नेपाःया सगरमाथा लागां आः नकतिनि स्काई डाइभिङ यानाः विश्व कीर्तिमान कायम याःगु समाचार वःगु दु। हिमालय लागाय् जुइगु न्ह्यइपुगु व ग्यानापुगु कासात मध्ये स्काई डाइभिङ नं छगू खः। नेपालय् आः नकतिनि हे जक थुकिया आरम्भ जूगु दु। सर्गतय् सतकं च्वय् थ्यंक हेलिकप्टर ब्वयेकाः अनं तिंन्हुया वयेगु थ्व कासा गुलि जोखिमपूर्ण जू उलि हे रोमाञ्चक नं जू। सर्गतय् याकःचा ब्वयाः सम्पूर्ण हिमाली क्षेत्रयात थःगु मिखां स्वयेगु थ्व ति स्वर्गीय आनन्द शायद हे जक मेगु दइ। यदि नेपालय् थुकियात व्यवसायिक रुप बियाः न्ह्याके फत धाःसा थुकिं नेपाःया पर्यटन उद्योगया मेगु छगू कुलां चायेका बीगु निश्चित दु। नेपाःया पर्यटन व्यवसायं थ्व ख्यःयात आः तक गबलें ध्यान मबिउनि । हानं न्यायेकेत्यंगु पर्यटन दँ २०११ न्ह्यःने वयाच्वंगु दु। थुकी नेपालं आपालं पर्यटक नेपाः सालेगु तयारी यानाच्वंगु दु। वःपिं पर्यटकतय्त नेपाः धइगु गबलें ल्वःममनी कथंया अनुभूति याका छ्वये फत धाःसा वहे थ्व पर्यटन दँया उपलब्धी जुइ। नेपालय् पर्यटक सालीगु निता हे जक विषय दु - प्रकृति व संस्कृति। थ्व निता विषययात थीथी आयामं प्रवर्द्धन याना यंकेफत धाःसा उकिं पर्यटक सालाः देय्या अर्थतन्त्र क्वातुका बीगु निश्चित दु। स्काई डाइभिङयात अज्याःगु हे छगू न्हूगु आयामया रुपय् कायेफु। थुकियात निरन्तरता बीगु लागिं  सम्बद्ध व्यवसायीतय्सं मदिक्क कुतः याना च्वनेमाःगु दुसा राज्यपाखें ज्या याइपिंत माक्व हःपाः नं बियाच्वनेमाःगु दु। पर्यटन उद्योग नेपाःया दकलय् बांलाःगु आर्थिक गतिविधि जुइगु खँयात झीसं ल्वःमंके मजिउ, उकिं थुकिया निरन्तर खोज जुया हे च्वनेमाः ।",http://www.nepalmandal.com/content/4693.html
माओवादीं घोषणा याःगु संघर्ष ,"Posted on Thu Oct 29, 2009  6:29 pm NST","थःपिनि मागयात सरकार व सत्तारुढ पार्टीतय्सं संवोधन मयाः धासें एनेकपा (माओवादीं) थ्वहे कार्तिक १५ गतेनिसें आन्दोलन न्ह्याकेगु घोषणा याःगु दु। उखे माओवादीं आन्दोलन यायेगु धायेसातकि उगु आन्दोलनयात थःपिंसं सामना यायेगु धकाः सत्तारुढ पार्टीतय्सं मेगु 'घोषणा' यानाः देशयात धाथें हे मुठभेडया स्थितिइ यंकेत्यंगु दु । माओवादीं आन्दोलन घोषणा याःसां ज्याझ्वः धाःसा कार्तिक १५ लिपा जक न्ह्याकेगु धाःगु दु। उकिं अझ नं वार्ता यानाः छुं सहमति पिकासें माओवादीयात आन्दोलनय् मछ्वयेगु खःसा ई दनि। थ्व ईयात सदुपयोग यायेमाः। तर अथे मयासे सत्तारुढ राजनीतिक पार्टीतय्सं माओवादीयात ह्ययेकेगु पलेसा उमिसं याइगु आन्दोलनया सामना यायेगु धकाः निर्णय याःगु तःधंगु दुर्भाग्य खः। थुकिं निगू पुचःयात आः मुठभेदया स्थितिइ यंका बीगु निश्चित दु। सत्तारुढ दलतय्गु ज्या धइगु न्ह्याथे यानाः नं देशय् अमन कायम याना तयेगु खः। विद्रोही पुचःतय्सं थीथी कारण क्यनाः देशय् आन्दोलन, विद्रोह यायेफु। राज्यं उमिसं न्ह्यागु याःसां उकिया सामना यायेगु व उमित बल छ्यलाः सिधयेका छ्वयेगु धकाः बिचाः यात धाःसा उकिया लिच्वः छु जुइ धइगु खँ संसारया आपालं देय्या उदाहरणं झीत क्यनाच्वंगु दु। उकिसनं थौंकन्हय् नेपाःया अवस्था अतिकं संवेदनशील दु। राज्य न्हूगु संरचनाय् वनेत्यंगु दु। न्हूगु संविधान वयेत्यंगु दु। थ्व घडी अतिकं संयम जुयाः बुद्धिमतापूर्ण पलाः छीमाःगु दु। उकिं आन्दोलन याइपिं व उकिया सामना याये धकाः सुर कसे जुइपिं निखलःसिनं ख्वाउँगु दिमागं बिचाः यानाः जक पलाः न्ह्याकेमाःगु आवश्यकता थौं जुयाच्वंगु दु ।",http://www.nepalmandal.com/content/4687.html
कर्मचारीयात मन्त्रीपाखें आक्रमण ,"Posted on Thu Nov 12, 2009  4:22 pm NST","कृषि राज्यमन्त्री करिमा बेगमं थःगु हे गृह जिल्ला पर्साया सीडीओयात ल्हाः वाःगु घटनायात कयाः कर्मचारीत आन्दोलित जूगु दु। एअरपोर्टय् थःत कायेगु लागिं भ्वाथःगु गाडी छ्वया हल धकाः मन्त्री बेगमं सीडीओयात अथे ल्हाः वाःगु जुयाच्वन। सीडीओ थेंज्याःम्ह मनूयात छम्ह मन्त्रीया पदय् च्वनाच्वंम्ह जनप्रतिनिधिं ल्हाः वायेगु ज्या धाथें नं घृणा याये बहः जू । राज्यमन्त्रीपाखें जूगु थ्व हातपातया घटनां नेपाःया जनप्रतिनिधि धाःपिं मनूत संसद व सरकारय् छाय् वनीगु जुयाच्वन धइगु खँ नं उला बिउगु दु। थुपिं देश व जनताया सेवा यायेगु सिबें नं ध्वाँय् दुगु गाडी गयाः मोज मज्जा यायेगु लागिं जक सदन व सत्ताय् वनीगु जुयाच्वन धइगु खँ थ्व थुकिं प्रस्ट याना बिउगु दु। थःत कायेगु लागिं वःगु गाडी पुलां जुल धकाः सीडीओयात हातपात यायेगु ज्याया लिउने जनतायात लबः दइगु छुं नं खँ मदु। यदि जनताया निंतिं मयासें मगाःगु छुं ज्या सीडीओं मयाःगु व उकिया हे कारणं मन्त्रीं ल्हाः वाःगु खःसां नं थुकियात छगू हद तक मनासिब धाये फइगु खः। छुं ई न्ह्यः वन मन्त्री जुयाच्वंम्ह मातृका यादवं नं तस्करतय्त साथ बियाच्वन धइगु खँयात कयाः एलडीओयात चःबिइ कुनेगु ज्या याःगु खः। तर आः राज्यमन्त्री बेगमं याःगु ज्याया लिउने अज्याःगु छुं नं सन्दर्भ मदु। थ्व नितान्त व्यक्तिगत खँलिसे स्वाःगु घटना खः। यदि सरकारी निकाययाके दुगु गाडी पुलां खःसा, माःगु साधन मदुगु खःसा व कर्मचारीया दोष मखु स्वयम् सरकारया दोष खः। थौंकन्हय् सरकारया समीकरण मिले यायेगु बाहेक थज्याःगु खँय् ध्यान बीगु फुर्सद मदु। मय्जु बेगमं थ्व घटनाया लागिं जनतायाके क्षमा फ्वने हे माः ।",http://www.nepalmandal.com/content/4947.html
सेनाय् जुइ मफयाच्वंगु छगू बढुवा ,"Posted on Fri Nov 13, 2009  3:48 pm NST","सेनाया उपरथी तोरणजंग बहादुर सिंहयात रथी पदय् बढुवा यायेगु खँयात कयाः प्रधानमन्त्री व रक्षा मन्त्री दथुइ हे विवाद शुरु जूगु दु। देशय् राजनीतिक हिउपाः वयेधुंकाः सेनायात लोकतान्त्रीकरण याना यंकेगु एजेण्डायात पार्टीतय्सं स्वीकार याःगु खःसां तोरणजंग बहादुर सिंहयात बढुवा यायेमाः धकाः पार्टीतय् दुनें हे बिचाःपिहां वयाच्वंगु धाथें नं दुर्भाग्यपूर्ण खँ खः । आः विवादय् वयाच्वंम्ह उपरथी सिंह जुजुया शासनकालय् भैरवनाथ गणय् च्वनाः माओवादीया आपालं कार्यकर्तायात स्यायेगु व बेपत्ता यायेगु ज्याय् ल्हाः दुम्ह धकाः द्वपं लानाच्वंम्ह खः। वयात रथी पदय् बढुवा यायेसातकि कन्हय् प्रधानसेनापति जुइगु पाः वयागु हे जुइ। थौं विश्वन्यंकं हे मानव अधिकारया खं विशेष थाय् कयाच्वंगु इलय् नेपालय् मानव अधिकारया हनन् याःम्ह धकाः विश्वं म्हसिउम्ह मनूयात प्रधानसेनापति दयेकेबलय् कन्हय् थःत मानव अधिकारवादी धकाः दावी याइपिं अमेरिका, युरोप थेंज्याःगु देय्यात वयालिसे व्यवहार यायेत थाकुइफु। उकिं नं उमिसं थ्व खँयात विशेष महत्व बियाः ल्ह्वनाच्वंगु खः । नेपाःया सेना आः शाही कालया सेना मखयेधुंकल। उकिं थुकिया छबी व चरित्र निगुलिं हिलेमाःगु आवश्यकता दु। थौंया ईयात ल्वःगु विगत व स्वभाव मदुम्ह सुं हे मनूयात जिम्मेवार थासय् तयाः ज्या याकेगु कदापी पाय्छि जुइ मखु। स्वय्म सेनां हे थज्याःगु दावी मयानाच्वंगु इलय् आन्दोलनया हे पृष्ठभूमिं सत्ताय् वःपिं नेतातय्सं वयागु पक्षय् बिचाः तया जुइगु स्वयम् लोकतन्त्रया नं अपमान खः। विदेशी दवावया कारणं जक मखु स्वयम् नेपाःया निंतिं नं थ्व बांलाःगु ज्या मखु  ।",http://www.nepalmandal.com/content/4957.html
कोइरालाया स्वास्थ्य व देय्या राजनीति ,"Posted on Mon Nov 16, 2009  4:39 pm NST","वर्तमान नेपाली राजनीतिया शीर्ष पुरुष व नेपाली कांग्रेसया सभापति गिरिजाप्रसाद कोइराला उसाँय् मदयाः सिंगापुर वासः याकेत झाःगु दु। खतुं सिंगापुरय् नं वय्कलं डाक्टरतय्त 'जितः याकनं वासः याना बिउ, नेपाः वनाः समस्या ज्यंकः वने मानि' धयादिल धाःगु समाचार पिहां वःगु दु। ख ला वय्कःया स्वास्थ्य ठीक जुयाच्वंगु इलय् नं ग्वःगूमछि चरण वार्ता जुलं नं ज्यंके मफुगु थ्व समस्या वय्कः सिंगापुरं याकनं याकनं लिहां वयेवं तुं ज्यनी धइगु छुं ग्यारेन्टी दुगु ला मखु। अय्नं वय्कलं थज्याःगु अशक्त इलय् नं देशय् ब्वलनाच्वंगु राजनीतिक संकटयात कयाः गुगु चिउताः प्वंकादिल उकियात सराहना याये हे माः। न्ह्यागुसां देय्या वर्तमान संकटया इलय् कोइरालां वाउँगु मत मक्यंकं समाधान लुइगु सम्भावना अझ नं मदुनि। खास यानाः राष्ट्रपतिया पलाः संशोधन यायेगु व सरकारया नेतृत्व हिलेगु खँय् कोइरालाया सहमति हे मू खँ खः। उकिं वय्कः उसाँय् मदयाः थ्व सम्बन्धी एजेण्डाय् सहभागी जुइ मफुतले समस्या ल्यना हे च्वनीगु सम्भावना यक्व दु। थ्व अर्थय् देय्या राजनीति कोइरालाया स्वास्थ्य जःखः चाःहिलाच्वन धायेत शायद लिफः स्वयेमाःगु मदु। वय्कःया स्वास्थ्ययात हे ध्यानय् तयाः कांग्रेसया आन्तरिक राजनीतिक नं दथुइ गनं टक्क दिनाच्वंगु दु। वय्कःया स्वास्थ्यय् वइगु उतार चढावं कांग्रेसया आन्तरिक समीकरणय् नं थहां कुहां वयाच्वनीगु खँयात थन ल्वःमंके मजिउ। कांग्रेस अझ नं नेपाःया निर्णायक शक्ति जुयाच्वंगुलिं थ्वं छीगु छुं नं पलाखं देय्या राजनीतिक भविष्यय् लिच्वः लाकेफु। थ्व अवस्थाय् कोइरालाया स्वास्थ्यं सकसितं चिन्तित याना बीगु स्वाभाविक खः ।",http://www.nepalmandal.com/content/5009.html
नेवाःतय् भूमिइ अस्पतालया मिखा ,"Posted on Sun Nov 15, 2009  3:55 pm NST","राजधानी दुने थीथी पार्टीया आड कयाः चायेकातःगु खास यानाः निगू अस्पतालं स्वनिगः दुने लानाच्वंगु सार्वजनिक जग्गात हड्पे यायेगु लागिं न्ह्याकाच्वंगु कुतलं थनया नेवाःतय्त थारान्हुइका बिउगु दु। थःपिं सरकारय् दुगु मौका लाकाः खास यानाः एमालें थःपिंसं हे चायेकातःगु मनमोहन अस्पतालयात व माओवादीं जनमैत्री अस्पतालयात स्वनिगःया सलंसः रोपनी जग्गा 'दान' बीगु प्रपंच न्ह्याकूगु दु गुकियात सकस्यां विरोध याये हे माः। नेवाः प्रदेश दुने च्वंपिं नेवाःतय्सं ला उकियात पनेगु हे पलाः छीमाः । अस्पताल निर्माण स्वयम् छगू समाजसेवाया ज्या खः। उकिया पलिस्थायात सुनां नं विरोध यायेमाःगु आवश्यकता मदु। तर अज्याःगु अस्पतालयात तःधं यायेगु नामय् गुगुं नं थाय्या अर्बौं तका तूगु सलंसः रोपनी जग्गा हड्पे यायेगु ज्या धाःसा पाय्छि मखु। स्वनिगः धइगु थनया आदिवासी नेवाःतय्गु लागा खः। अले थनया भूमि धइगु उमिगु हे सम्पत्ति खः। स्वनिगःया आदिवासी नेवाःतय्गु भूमि इतिहासया थीथी कालखण्डय् थीथी कथं राज्यसत्तां हड्पे यानाः थौं थनया नेवाःतय्त भूमिहिन अवस्थाय् लाका बीधुंकूगु दु। उकिं आः सुनां नं थनया भूमिइ छुं नं त्वहःचिनाः हस्तक्षेप यात धाःसा उकियात थनया आदिवासी नेवाःतय्सं पने हे माः। थ्व उमिगु अधिकार खः। उकिसनं थौंकन्हय् राज्य पुनर्संरचना यानाः आदिवासीया ल्हातय् राज्यया अधिकार लित बीगु अभियान न्ह्यानाच्वंगु इलय् नेवाःतय् स्वीकृति बिनाः सुनां नं थनया भूमिइ थी तकं दइ मखु। थ्व खँयात राज्यं वाःचायेकाः पलाः छीमाःगु ला द हे दु, मछिउसा नेवाःत सचेत जुयाः पलाः छीमाःगु दु ।",http://www.nepalmandal.com/content/4979.html
अन्तिम इलय् वयाः तीव्र संवाद ,"Posted on Tue Nov 17, 2009  4:31 pm NST",बजेट पारित मयासें हे मगाःगु अन्तिम ई न्ह्यःने वयेवं राजनीतिक पार्टीतय् दथुइ संवादया गति तीव्र जूगु दु। याकनं समस्याया समाधान पिकायेमाः धकाः तःधंगु चीधंगु फुक्कं राजनीतिक पार्टीतय् दथुइ सहलह शुरु जूगु दुसा आन्दोलन यानाच्वंगु पार्टी माओवादीया अध्यक्ष प्रचण्ड ला म्हिगः सिंगापुर थ्यंक हे वनाः नेपाली कांग्रेसया सभापति गिरिजाप्रसाद कोइरालायात नापलानादीगु दु। नेपालय् दत्तले खास हे संवाद मजूसां अन्तिम इलय् थ्यंकाः सिंगापुर थ्यंक हे वनाः खँल्हाबल्हा याःवंगुलिं पार्टीतय् दथुया संवाद छुं निष्कर्षय् थ्यनेत्यंगु आभास बिउगु दु। यदि संवादं छुं निष्कर्ष पिकायेत्यंगु व उकिया कारणं हे थ्व वार्ता व लिमलाः फमलाः जुयाच्वंगु खःसा व बांलाःगु हे खँ जुल। नेपाःया थौंया मू मुद्दा धइगु न्हू संविधान दयेकेगु व देय्यात संघीय व्यवस्थाय् यंकेगु खः। बाँकी खँ दथुइ वयाच्वंगु चिचीधंगु पंगः जक खःसा उकिं  यानाः पिहां वःगु कचवं धइगु पार्टी व नेतातय् अहम् जक खः। थज्याःगु समस्या समाधान यायेगु खःसा थवंथवय् संवाद यानाः छुं भचा अहम् त्वःतेगु जक आवश्यकता दु। सत्तापक्ष व विपक्षीं थःपिनि अडानयात छुं भचा म्हो यात धाःसा थ्व समस्या अथें समाधान जुया वनी। उकुन्हु तक गुगुं हे पार्टी अज्याःगु अडान त्वःतेत तयार मदुगु खःसां आः अन्तिम इलय् वयाः उपिं थःपिनि अडानं छुं भचा कुहां वःगु संकेत नं वःगु दु। न्ह्यागु जूसां अन्तिम इलय् वयाः 'टाकटुक' समस्या समाधान याना वनेगु नेपाली राजनीतिक पार्टीतय्गु स्वभाव खः। थ्वहे स्वभाव कथं जक आःया समस्या ज्यना वंसां उकियात लसकुस यायेगु बाहेक मेगु विकल्प झीके मदु ।,http://www.nepalmandal.com/content/5030.html
कार्यतालिकाय् न्हय्क्वःगु संशोधन ,"Posted on Thu Nov 19, 2009  7:29 pm NST",संविधान च्वयेगु सम्बन्धी संविधानसभाया कार्यसूचीइ म्हिगः न्हय्क्वःगु संशोधन जुल। राजनीतिक पार्टीतय्गु मेमेगु विषयया कचवंया कारणं संविधान च्वयेगु ज्याय् वयाच्वंगु अवरोधं यानाः कार्यतालिकाय् थथे तःक्वःमछि संशोधन याये मालाच्वंगु खः। कार्यतालिकाय् जुयाच्वंगु थ्व संशोधनपाखें आः देशय् संविधान च्वयेगु ज्या जुइ मखुत लाकि धकाः पिहां वयाच्वंगु आशंकायात थप उर्जा बिउगु दु। संविधानसभां गठन यानातःगु थीथी समितित मध्ये अधिकांश समितिं थःत बियातःगु ई पुलेधुंकाः तक नं थःपिंसं तयार यायेमाःगु मस्यौदा तयार याये फुगु मदुनि। अथे जूगुया मू कारण उगु समितितय्त तःधंगु राजनीतिक पार्टीतय्सं बुझे यायेमाःगु थःपिनि विषयगत अवधारणा अझं मबिउनिगुलिं खः। संविधान दयेकेगु एजेण्डा ज्वनाः चुनाव ल्वानाः त्याका वःगु पार्टीतय्सं हे थीथी विषयय् थःपिनि अवधारणा आः तक तयार याये मफयाच्वंगु कारणं संविधान च्वयेगु ज्या थथे लिज्यां वनाच्वंगु खः। संविधान च्वयेगु ज्याया लागिं राजनीतिक पार्टीत थःपिं हे जानाः कायम याःगु ई पुलेत आः ताःई म्वाःल। तर थज्याःगु सिसिककः अवस्थाय् थ्यनेधुंकाः नं संविधानसभा संविधानया मस्यौदा तयार यायेगु सिबें नं थःगु कार्यतालिकाय् लगातार संशोधन यायेत बाध्य जुयाच्वंगु दु। आः तक न्हय्क्वः संशोधन जुइधुंकल। यदि राजनीतिक पार्टीतय्गु पहः थथे हे जुयाच्वन धाःसा थुकी अझ मेगु निगू प्यंगू संशोधन जुइ मखु धकाः धायेफुगु अवस्था मदु। मात्र संविधान च्वयेगु छगू एजेण्डा ज्वनाः गठन जूगु संविधानसभा मेमेगु मुद्दां प्रभावित जुयाः निष्क्रिय जुयाच्वंगु धाथें नं दुर्भाग्यपूर्ण खः ।,http://www.nepalmandal.com/content/5062.html
सरकार व अनमिनया ख्वाउँया वंगु स्वापू ,"Posted on Fri Nov 20, 2009  2:35 pm NST","ख्वाउँया वनाच्वंगु नेपाः सरकार व अनमिनया स्वापू भविष्यय् वनाः गुकथं विकसित जू वनी धाये फइगु अवस्था मदु। खास यानाः अनमिनपाखें बिउगु प्रतिवेदनया लिधंसाय् संयुक्त राष्ट्र संघया महासचिव वान की मुनं नेपालय् वर्तमान सन्दर्भय् राष्ट्रिय सरकारया आवश्यकता दु धकाः बिउगु बिचाःयात कयाः माधव नेपालया सरकार तसकं तम्वःगु दु। सरकारपाखें छगू विज्ञप्ति हे पिकयाः राष्ट्र संघं नेपाःया आन्तरिक मामिलाय् हस्तक्षेप यात धकाः छगू कथं भर्त्सना हे याःगु खः । उखे राष्ट्र संघया हे पहलय् जूगु शान्ति सम्झौतायात आः नेपालं पालना याये म्वाःल धइगु अभिव्यक्ति स्वयम सरकारय् दुपिं मन्त्रीतय्सं हे बियाच्वंगु दु। थुकिं यानाः आः अनमिनं नं नेपालय् थःपिं धाथें च्वनेमाःगु खः लाकि मखु धकाः पुनर्विचार यायेमाःगु अवस्था वया बिउगु दु। शायद वहे कारणं जुइमाः, आः नकतिनि प्रम माधव नेपालयात नापलानाः अनमिन प्रमुख करिना लेनग्रेनं अनमिन बारे नेपाः सरकारया आधिकारिक धापू  छु खः स्पष्ट यायेमाल धकाः माग यानादीगु दु। खतुं नेपालय् सरकारया हे इनाप कथं राष्ट्र संघ दुहां वःगु खः। आः सरकारय् दुपिं हे मन्त्रीतय्सं अनमिन व थुकिया भूमिकायात कयाः नागःतुगः याना हसेंलि अनमिनं उकी पुनर्विचार याइगु स्वाभाविक खः। अथे धकाः नेपालय् अनमिनया भूमिका पूर्ण रुपं स्वच्छ जू धाये फुगु अवस्था मदु। कमी कमजोरी अनमिनपाखें नं जूगु दु। तर थुकिया मूल्यांकन गुगुं नं पार्टी वा सरकारं पूर्वाग्रही जुयाः यायेगु धाःसा पाय्छि मखु। अनमिन बारे बिचाः दयेकेगु ज्या नं फुक्क पार्टीया मंकाः सहमतिइ जुइमाः  ।",http://www.nepalmandal.com/content/5066.html
बजेट पारित याके बीगु बांलाःगु पलाः ,"Posted on Sun Nov 22, 2009  5:19 pm NST",माओवादीतय्सं आः वयाः मेगु मखुसां देशय् थानाच्वंगु बजेट छगू चाहिं पारित याके बीगु धकाः सहमति कायम याःगु दु। संसद अवरुद्ध जुयाच्वंगु कारणं बजेट हे पारित याये मफयाः तःधंगु संकट पिहां वइगु अवस्था वयाच्वंगु खःसा आः माओवादीं बजेट छगू पारित याकेगु लागिं सदन चले याके बीगु जुल धकाः याःगु सहमतिपाखें सरकारयात तःधंगु राहत हे चूलात जुइमाः । बजेट पारित याके बीगु थ्व निर्णयपाखें माओवादीं थःपिं देय्या जिम्मेवार पार्टी खः धकाः क्यना बिउगु दु। छाय्धाःसां बजेट पारित मजुल धाःसा देय्या हे आर्थिक अवस्था हे डाँवाडोल जुइफु धइगु खँ पिहां वःगु कारणं देशय् थज्याःगु अवस्था मवयेकेगु लागिं माओवादीं बजेट पारित याके बीत्यंगु खः। बजेट मवल धाःसा सरकारयात सिबें नं सरकारी निकायय् ज्या याइपिं कर्मचारी व उमि परिवारयात मर्का जुइगु जूगुलिं उकियात ध्यानय् तयाः माओवादीं बजेटयात पारित याके बीत्यंगु खः। माओवादीं देशया अवस्थायात ध्यानय् तयाः क्यंगु थ्व सदासयतायात सरकारं बांलाक थुइकेमाःगु आवश्यकता दु। देशया अवस्थायात ध्यानय् तयाः माओवादीं थःगु अडानयात छुं भचा लचक याः थें आः सरकारं नं थःपिनि अडानयात छुं भचा लचक यानाः समस्याया समाधान पिकायेगु ज्या यायेमाः। माओवादीं राष्ट्रपतिया पलाःयात कयाः गुगु खँ हयाच्वंगु खः उकियात कयाः आः सरकारं नं बिचाः यानाः थःपिनि समाधान पिकायेगु ज्या यायेमाः। थ्व इलय् अडान धकाः जक हालाच्वन धाःसा छुं हे विषयय् निकास पिहां वइ मखु व थुकिं देय्यात अन्ततः झ्वाकलय् थुनेगु ज्या याना बी ।,http://www.nepalmandal.com/content/5091.html
जनजातिपाखें वःगु विद्रोहया ख्याच्वः ,"Posted on Mon Nov 23, 2009  4:47 pm NST","यदि आत्मनिर्णयया अधिकार, जनजातिं फ्वनाच्वंगु थेंज्याःगु अधिकार मदयेक संविधान पित धाःसा उकियात थःपिंसं बहिष्कार यानाः अज्याःगु संविधान विरुद्ध विद्रोह यायेगु धकाः आदिवासी जनजातितय्सं ख्याच्वः बिउगु दु। नकतिनि च्वंगु आदिवासी जनजातितय्गु छगू तःधंगु भेलां थ्व खँ निर्णय यासें अज्याःगु अवस्थाय् संघर्षय् कुहां वये मालेफु धकाः छगू संघर्ष समिति नापं गठन यायेधुंकूगु दु। यदि जनजातिं माग यानाच्वंगु खँ संविधानय् दुमथ्याकल धाःसा थुकिं जनजाति आन्दोलन ब्वलंकीगु स्पष्ट संकेत थुकिं बिउगु दु । संविधानप्रति जनतां गज्याःगु आकांक्षा तयाच्वंगु दु धइगु खँ थुकिं नं क्यनाच्वंगु दु। संविधान दयेकेगु ज्याय् पटक्क हे ध्यान मबिसे सरकार गठन व विघटनय् केन्द्रित जुयाच्वंपिं पार्टीया नेतातय्त थ्व ख्याच्वलं बिचाः यायेत बाध्य यानाच्वंगु दु। जनजातिं थज्याःगु माग व दावी यायेगु उचित नं खः। छाय्धाःसां देशय् राज्य पुनर्संरचनाया खँ हःगु हे जनजातिया लागिं खः। जनजातियात उमिसं माग यानाच्वं थेंज्याःगु अधिकार बीगु खःसा नेपाःयात संघीय स्वरुपय् यंकेमाः धइगु बिचाः वःगु खः। संघीय नेपाःया आवश्यकता हे नेपाःया फुक्क लागाय् च्वंपिं जनजातियात अधिकार सम्पन्न यायेत जूगु खः। तर आः वयाः वहे जनजातियात अधिकारं विमुख यानाः संविधान दयेकल धाःसा अज्याःगु संविधानया विरोधय् समग्र जनजातित दना वइगु स्वाभाविक खः, दना वये नं माः। न्ह्यागुसां बांमलाःगु संविधान हल धाःसा उकिया विरुद्ध कडा रुपं पलाः ल्ह्वने धाःगु कारणं संविधान दयेकीपिं सभासद्त व उमिगु पार्टीतय्सं गम्भीर जुयाः बिचाः याये माः ।",http://www.nepalmandal.com/content/5119.html
सिंगापुरय् धाथें जूगु छु खः ? ,"Posted on Tue Nov 24, 2009  3:04 pm NST","नेपाली कांग्रेसया सभापति गिरिजाप्रसाद कोइराला सिंगापुरय् वासः याकेत वनाच्वंगु इलय् अन हे एनेकपा (माओवादी) या अध्यक्ष प्रचण्डलिसे जूगु वार्ता धकाः पिहां वयाच्वंगु खँय् मतभेद पिदंगु दु। सिंगापुरं लिहां वयाखतं माओवादी अध्यक्ष प्रचण्डं आः देशय् याकनं हे सत्ता हिलीगु संकेत दु धयादीगु खःसा आः कोइराला लिहां वयेधुंकाः धाःसा प्रचण्डलिसे अज्याःगु खँ हे जूगु मदु धइगु खँ पिहां वयाच्वंगु दु। कोइराला नेपाः लिहां वयेसातकि वय्कःयात दकलय् न्हापां हे प्रधानमन्त्री माधव नेपालं छेँय् वनाः नापलासें सिंगापुरय् प्रचण्डलिसे जूगु वार्ताया व्यहोरा न्यनादीगु खः। उगु इलय् कोइरालां सरकार हिलेगु खँ जूगु मदु धयादीगु खँ सार्वजनिक जुयाच्वंगु दु। थुकिं यानाः सिंगापुरय् कोइराला व प्रचण्ड दथुइ धाथें जूगु खँ छु खः, उमि दथुइ गज्याःगु सहमति कायम जुल धइगु खँ आः रहस्यया गर्भय् दुसू वंगु दु। धाथेंया खँ सार्वजनिक मयायेत जक उगु भेटय् दुथ्याःपिं नेतातय्सं चाःचाःहीकाः खँ ल्हानाच्वंगु खःसा उकी छुं धायेथाय् मदु। अथे मखुसें राजनीतिक समीकरणयात ध्यानय् तयाः धाथें मखु मखुगु खँ प्रचारयानाच्वंगु जूसा थुकिं सहमति दयेकीगु मखु कि दयेधुंकूगु सहमतिया वातारण नं  स्यंकेगु ज्या याना बी। उकिं थुकियात कयाः म्वाः मदुगु खँ अप्वः पिहां वने न्ह्यः हे खुलस्त यायेमाःगु आवश्यकता दु। थ्व धइगु थवंथवय् जक मखु देय्या जनतायात नं गुमराहलय् तयेगु ज्या खः। नेपाःया राजनीति आः थुलि फोहोर जुइधुंकल कि निम्ह नेता च्वनाः जूगु गोप्य वार्ताया विवरण तकं निम्हेस्यां निगू हे बीगु याना हयेधुंकल। आः भविष्यया लागिं जकसां सिंगापुर वार्ताया यथार्थ पिहां वयेमाः ।",http://www.nepalmandal.com/content/5127.html
अफ्रिकाय् क्वचाःगु थुगुसीया विश्वकप ,"Posted on Tue Jul 13, 2010  7:23 pm NST","अफ्रिकी देय् दक्षिण अफ्रिकाय् वंगु लछि तक जूगु विश्वकप फुटबल म्हिगः क्वचाल। थुगुसीया विश्वकप आपालं कीर्तिमानत कायम यासें ऐतिहासिक रुपं सम्पन्न जूगु दुसा थुकिया लागिं दक्षिण अफ्रिकायात कासाया ग्वसाः खलः फिफा लगायत विश्वं हे सुभाय् बिउगु दु। विश्वकप थेंज्याःगु तःधंगु ज्याझ्वः ग्वसाः ग्वयेफुगु दक्षिण अफ्रिकाया थ्व क्षमतां मुक्कं अफ्रिकी महादेशया हे प्रतिष्ठायात च्वय् थकाःगु दु। थुकी रंगभेदविरोधी नेता नेलशन मण्डेलां बिउगु प्रेरणायात च्वछायेमाः । थुगुसी जूगु कासाया फाइनलय् म्हितूपिं निगुलिं टिम युरोपियन लात। थुकिं अन्य महादेशयात चसक्क वनीगु स्वाभाविक खः। युरोपं फुटबलयात लागिं गुलि खर्च याइगु खः, व मेपिंसं याये फइ मखु। खर्च याः कथं युरोपं विश्व कप तकं कब्जा याः वःगु मेपिनि लागिं चिन्ताया विषय जुया बिल । युरोपय् नं क्लब कासाया आयोजना यानाः विश्वन्यंकंया स्टार कासामित मुंकेत ताःलानाच्वंगु देय् स्पेनं थुगुसी विश्वकप त्याकूगु मेगु ऐतिहासिक घटना जुया बिउगु दु। आः तक गबलें हे विश्वकपया फाइनलय् मथ्यंनिगु स्पेनं थुगुसी न्हापांखुसी फाइनलय् पलाः तयाखतं उपाधि हे त्याकूगु थुकिया कासामितय् तःधंगु साहसया नमूना खः । कासाय् त्याःबू जुइगु स्वाभाविक खः। गुलिखे देय्तय्सं थः कासाय् बुत धकाः थः कासामितय्त दण्ड बीगु थेंज्याःगु ज्या तकं याःगु खँ पिहां वल। थ्व गलत खः। अर्जेन्टिनां थः बूपिं कासामितय्त तकं गुगु सम्मान यात, थ्व संस्कार मेपिंसं नं सयेका कायेमाः। कासा व कासामिया मनोबल व प्रतिष्ठा थुकिं हे थकाइ ।",http://www.nepalmandal.com/content/8988.html
भ्रष्ट न्यायाधीशयात कारवाहीया पलाः ,"Posted on Mon Jul 19, 2010  12:01 am NST",वास्तवय् नेपाःया न्याय प्रणाली नं भ्रष्टाचारं मुक्त मजू धइगु खँ न्याय परिषदं आः नकतिनि याःगु छगू निर्णयं बांलाक हे क्यना बिउगु दु। डा. भक्तमान श्रेष्ठयात अपहरण याःपिं अपराधीतय्त निदँ न्ह्यः घूस नयाः त्वःतूगु द्वपनय् तत्कालिन जिल्ला अदालतया न्यायाधीश तेजबहादुर कार्कीयात न्याय परिषद् निलम्बन याना बिउगु दु। थौंकन्हय् हेटौंडा पुनरावेदन अदालतया न्यायाधीश जुयाच्वंम्ह कार्कीयात निदँ न्ह्यः स्वम्ह अपराधीयात सामान्य दां जक बं कयाः त्वःताछ्वःगु द्वपनय् ज्वंगु खः। अबलय् उम्ह न्यायाधीशं त्वःताछ्वःपिं अपराधीतय्सं हे आः वयाः डा. भक्तमान श्रेष्ठयात अपहरण याःगु जुयाच्वन। थुकथं ध्यबा घूस नयाः अपराधीयात मुक्त यासें समाजयात अझ अपराधपाखे घ्वायेगु ज्याय् तिबः बिउपिं न्यायाधीशतय्त न्यायया हे छगू निकायं याःगु थ्व दण्डं नेपाःया न्याय प्रणाली दुने नं भ्रष्टाचार दु धइगु बांमलाःगु किपा क्यना बिउगु दुसा अज्याःपिं भ्रष्ट न्यायाधीशतय्त कारवाही यायेगु ज्या न्ह्याकाः आः न्याय क्षेत्रयात शुद्ध यायेगु अभियान शुरु जुल धइगु छगू उत्साहपूर्ण सन्देश नं पित बिउगु दु । लिपांगु छुं ई न्ह्यवंनिसें नेपाःया अदालत भ्रष्टाचारया मेगु छगू तःधंगु दलदल जुयाच्वन धइगु खँ तसकं चर्चाय् वयाच्वंगु खः। वास्तवय् न्यायालय व न्याय प्रणालीयात बदनाम याइपिं तेज बहादुर कार्की थेंज्याःपिं भ्रष्ट न्यायाधीशत खः। थज्याःपिं मेपिं नं न्याम्ह खुम्ह ति भष्ट न्यायाशीतय्त कारवाही याये फत धाःसा मेपिं भ्रष्टत भ्रष्टाचार यायेत हे ग्याइ। लिसें न्यायालय प्रतिया विश्वास व आस्थायात नं कायम हे याना तये फइ ।,http://www.nepalmandal.com/content/9034.html
रामचन्द्र पौडेल भिंम्ह प्रम जुइ ला? ,"Posted on Mon Jul 19, 2010  8:21 pm NST","भावी प्रधानमन्त्री सु जुइ धइगु खँय् फुक्क हे पार्टी दुने विवाद जुयाच्वंगु इलय् नेपाली कांग्रेसं थःगुपाखें प्रधानमन्त्री जुइम्ह मनू निश्चित याःगु दु। कांग्रेसं भावी प्रधानमन्त्रीया नेतृत्व याइम्ह मनूया रुपय् थःपिनि संसदीय दलया नेता रामचन्द्र पौडेलया नां पारित याःगु दु। अजूचायापुगु खँ ला छु धायेबलय् कांग्रेस दुने प्रधानमन्त्री जुइत दावी याना वयाच्वंपिं शेरबहादुर देउवा व कुल बहादुर गुरुंगपिं हे प्रस्तावक व समर्थक जुयादीगु दु । एमाले व माओवादीं प्रधानमन्त्रीया उम्मेदरवर क्वःछी मफयाच्वंगु इलय् कांग्रेसं उम्मेदवार क्वःछिउगु धाथें नं लसताया खँ खः। तर थौं नेपाः गुगु अवस्थां न्ह्याः वनाच्वंगु दु, उकिया सन्दर्भय् धायेगु खःसा रामचन्द्र पौडेल वर्तमान नेपाःयात ल्वःम्ह प्रधानमन्त्री जुइ फइ ला? छाय्धाःसां थौं नेपालय् जनआन्दोलनया उपलब्धी कथं गुगु प्राप्तीत चूलाःगु खः, वय्कः उकिया विरोधी खः। वय्कलं धर्म निरपेक्षता व संघीय व्यवस्थायात पूर्ण रुपं हे विरोध यानादीगु दु। थ्व मामिलाय् वय्कःया बिचाः सुं सामन्तवादी जुजुवादीया बिचाः स्वयां फरक मजू। थौं नेपाः संघीय प्रणाली सहित धर्म निरपेक्ष लोकतान्त्रिक गणतान्त्रिक संविधान दयेकेगु लँपुइ न्ह्याः वनाच्वंगु दु। तर थज्याःगु इलय् देय्या प्रधानमन्त्री जुइम्ह मनू धाःसा थ्व उपलब्धीया हे विरोधी लानाच्वन। छु थज्याःम्ह प्रधानमन्त्रीं अज्याःगु संविधान दयेकेगु ज्याय् छुं कथं ग्वाहालि याइ ला? अथवा संविधान उकथं बने जुइगु लँपुइ वन धाःसा उकियात असफल यायेत जकं पलाः मल्ह्वनी ला? थौं थ्व इलय् रामचन्द्र पौडेलया बारे थज्याःगु बिचाः मयासें मगाः ।",http://www.nepalmandal.com/content/9052.html
पारस कारवाहीपाखें पिहां वःगु थीथी न्ह्यसः ,"Posted on Fri Dec 17, 2010  3:22 pm NST","पुलांम्ह युवराज पारस शाहं गोली चले याःगु काण्डयात कयाः जुयाच्वंगु कारवाही प्रक्रिया धाथें नं अजूचायापुगु मोडं न्ह्याः वनाच्वंगु दु। थ्व इलय् प्रहरी हिरासतय् लानाच्वंम्ह पारस शाह छम्ह अभियुक्त खः, सुं विशिष्ट व्यक्ति मखु। तर प्रहरीं वय्कःयात अभियुक्त सिबें नं राजपरिवारया दुजः थें हे व्यवहार यानाः कारवाही न्ह्याकाच्वंगु दु। अले थ्व कारवाही गुगु न्ह्यानाच्वंगु खः, थ्व नं छगू नियमित प्रक्रियां सिबें नं नेपाली कांग्रेस व उकिया नेतातय् दवावं यानाः जक न्ह्यःने न्ह्यानाच्वंगु सीदु। थौं कांग्रेस नेताया छम्ह थःथितियात थज्याःगु घटना जुइसातकि पूरा कांग्रेस पार्टी हे अपराधीयात कारवाही यायेमाः धकाः गुकथं न्ह्यःने वःगु खः, न्हापा थ्वहे पारस शाहं मेपिं सर्वसाधारण मनूयात अत्याचार याःबलय् कांग्रेसया थ्व नेतात गन वनाच्वन धइगु न्ह्यसः नं थ्व इलय् पिहां वयाच्वंगु दु। आः पारसं पेस्तोल क्यन धाःम्ह मनू नं छम्ह विदेशी खः, तर व नेपाःया शक्तिशाली मनूयात थःथिति जूगु कारणं थुकिं मेगु मोड कयाच्वंगु दु। तर खँ न्ह्यागु हे जूसां पुलांम्ह युवराज पारस शाहयात कारवाही न्ह्याकेगु प्रक्रिया शुरु जुल, उकियात धाःसा सकारात्मक हे कथं कायेमाः । बरु पारसया थ्व गिरफ्तारी सतकय् वयाः नाराबाजी यानाच्वंपिं जुजुवादीतय् लागिं समाजय् अराजकता ब्वलंकेगु बांलाःगु अवसर जुया बीफु। थुकी धाःसा बिचाः यायेमाः। पारसयात त्वःतेमाः धइगु नारा बियाः वयाच्वंपिं थ्व मनूतय्सं तोडफोड आदि यानाः अराजकता ब्वलंकेगु व देशय् अस्थिरता सिर्जना यायेगु ज्या यायेफु। उकी राज्य गम्भीर जुइमाः लिसें मेगु राजनीतिक शक्तित नं सचेत जुइमाः ।",http://www.nepalmandal.com/content/11450.html
मतदातातय् नां व किपा आः कम्प्युटरय् ,"Posted on Fri Sep 17, 2010  9:09 pm NST","देय्या निर्वाचन प्रणालीयात अझ अप्वः व्यवस्थित व विश्वसनीय दयेकेगु ताः तयाः निर्वाचन आयोगं मनूया किपा समेत दुगु मतदाता म्हसीकापौ दयेकेगु ज्या शुरु याःगु दु। म्हीगंनिसें थ्व ज्या शुरु जूगु दुसा वइगु १३ गते तक त्वाःत्वालय् हे न्ह्यानाच्वनीगु ग्वसाः दु। निर्वाचनयात निष्पक्ष, धाँधलीरहित यायेगु  मू उद्देश्य तयाः थ्व ज्या न्ह्याकूगु खः उकिं थुकियात सकलें मतदातां सफल यायेगु सकस्यां कर्तव्य जू वइ । मतदान नागरिकयात प्राप्त अनेक विशिष्ट अधिकार मध्ये छगू खः। लिसें थ्व लोकतन्त्रया कसि नं खः। अज्याःगु मतदान यायेगु अधिकारपाखें सुं नं बञ्चित मजुइमा धकाः थथे किपा सहित दुगु मतदाता म्हसीका पौ दयेकेमाःगु खः। विश्वया आपालं विकसित देशय् थज्याःगु म्हसीकापौ दयेकीगु चलन दु। अले गन गन देशय् थज्याःगु म्हसीकापौ दु अन अनया निर्वाचन अप्वः प्रतिशत निष्पक्ष जूगु तथ्यांक दु। नेपालय् नं निर्वाचन प्रणालीयात अत्यधिक विश्वसनीय रुपं कायेगु मयाः। थन न्ह्याबलें नं पराजित व्यक्ति वा दलं विजयीयात धाँधलीया द्वपं बियाः उन्मुक्त जुइगु अवसर कयाच्वनी। आः किपा समेत तयाः धलः दयेकीबलय् अज्याःगु सम्भावना तसकं कम जुइसा मतदातात नं सुं हे थःगु मतदान अधिकारपाखें बञ्चित जुइ माली मखु। अले थ्व धलः सदां ल्यनाच्वनीगु छगू धिसिलाःगु अभिलेख नं जुयाच्वनी। खतुं थ्व प्रणाली निर्वाचन आयोगं न्हापा हे हयेमाःगु खःसा हयेगु धकाः कुतः नं यानाच्वंगु खः। लिबाक जूसां आः जुल, थ्व बांलात। बरु थ्व ज्याय् सुं नं मतदाता त्वःमफीमा, उकी धाःसा आयोग सतर्क जुइ हे माः ।",http://www.nepalmandal.com/content/9800.html
सांस्कृतिक जुजु बारे स्पष्टीकरण ग्व? ,"Posted on Mon Aug 30, 2010  8:07 pm NST",प्रधानमन्त्री माधव नेपालं देशय् थौंकन्हय् चर्चाय् वयाच्वंगु 'सांस्कृतिक राजतन्त्र' या खँलिसे माओवादी नं स्वानाच्वंगु कारणं माओवादीं थुकिया बारे स्पष्ट यायेमाःगु बिचाः प्वंकादीगु दु। माओवादीपाखें खास यानाः प्रधानमन्त्री चुनावय् मत फ्वनेगु झ्वलय् जुजुवादी पार्टी राप्रपा नेपालया नेतातलिसे खँ ल्हासें देशय् सांस्कृतिक राजतन्त्रया सम्भावना दु धाःगु खँ चर्चाय् वःगु खः । उकियात कयाः थीथी संचार माध्यमय् समाचार व विश्लेषण वलं नं माओवादीं उकियात खण्डन मयाःगुलिं थुकी माओवादीया समर्थन हे दुगु जकं खः लाकि धइगु आशंका जुयाच्वंगु खः। गुगु स्वाभाविक नं खः। लिसें उकियात हे ल्वयेक प्रधानमन्त्री चुनावय् माओवादीया उम्मेदवारयात त्याकेमाः धकाः पुलांम्ह जुजु ज्ञानेन्द्र शाहया जिलाजं भाजु राज बहादुर सिंह सक्रिय जूगुलिं पुलांगु जुजु खलःलिसे माओवादीया छुं स्वापू जकं कायम जूगु खः लाकि धइगु आशंका नं पिहां वःगु दु। लिसें माओवादीया अज्याःगु अभिव्यक्तिया नापनापं पुलांगु जुजु खलःया दुजःपिं नं थीथी कथं सक्रिय जुया वःगुलिं देशय् सांस्कृतिक राजतन्त्रया माहौल हे जकं सिर्जना जुइधुंकूगु खः ला धइगु आशंका नं उतिकं प्रवल जुया वःगु दु। थ्व फुक्क माओवादीया अभिव्यक्ति लिपा वःगु जूगुलिं माओवादीं थःगु अवधारणा स्पष्ट यायेमाःगु ला द हे दु तर पुलांगु जुजु खलकं याइगु छुं नं ज्याझ्वःयात प्रहरी व सेनाया समेत पूर्ण सुरक्षा बीगु ज्या गुगु जुयाच्वन उकियात कयाः धकाः स्वय्म प्रधानमन्त्री माधव नेपालं नं स्पष्ट यायेमाःगु आवश्यकता धाःसा दु। थन सुं नं राजनीतिक दलयात पत्याः याये फुगु अवस्था आः मदयेधुंकल ।,http://www.nepalmandal.com/content/9556.html
अप्वया वनाच्वंगु मतया लोडशेडिंग ,"Posted on Fri Dec 31, 2010  12:52 am NST",नेपाल विद्युत प्राधिकरणं लोडशेडिंगया ई हानं अप्वयेकूगु दु। न्हूगु पिकाःगु धलः कथं आः न्हिं ११ घौ लोडशेडिंग याइगु जूगु दु। थ्व ई आः छुं न्हि लिपा हे हानं थकयाः न्हिं १४ घौ तक लोडशेडिंग यायेमालीगु खँ धाःगु दु । प्राधिकरणपाखें लोडशेडिंगया ई थुकथं थकयाच्वंगु दु मानौं प्राधिकरणया ज्या धइगु हे लोडशेडिंग यायेगु खः। लोडशेडिंगपाखें देशय् छु गज्याःगु लिच्वः लाइ धइगु खँ धयाच्वनेम्वाः। उद्योगधन्दा ला थुकिं चौपट हे जुइधुंकल। देशय् थौंकन्हय् उलि उद्योग कारखानात चले मजूगुलिं जक प्राधिकरणं न्हिं १४ घण्टाया लोडशेडिंग याये फयाच्वंगु खः। आः नं न्हापा थें हे कारखानात चले जूगु खःसा प्राधिकरणं थुलि नं मत बी मफइगु खँ विज्ञतय्सं धायेगु याः। देशय् चीधंगु उद्योग कारखाना चले याइपिं मनूत लोडशेडिंगया इलय् थःपिंसं तःधंगु हे घाटा फयेमालीगु खँ कनेगु याः। छगू अनुमान कथं लोडशेडिंगया जक कारणं वैकल्पिक उर्जा छ्यलीपिंसं दँय् छगू अर्ब तका स्वयां अप्वःया पेट्रोलियम पदार्थ खपत यानाच्वंगु दु। उखे पेट्रोलियम पदार्थ झिके यायेगु ज्याय् नेपाल आयल निगम दँय्दसं हे घाटाय् वनाच्वंगु खँ पिहां वयाच्वंगु दु। निगमं गुलि अप्वः चिकं झिके याइ उलि हे अप्वः थ्वयात घाटा जुइ। लोडशेडिंगपाखें लाकाच्वंगु थ्व छगू मेगु लिच्वः खः। थुकथं लोडशेडिंग नेपाली जनताया लागिं अभिशाप जुयाच्वंगु खँय् विवाद मदु। तर अथे खयां नं लोडशेडिंग म्हो याना यंकेगु सवालय् सरकारं धाःसा छुं हे पलाः ल्ह्वनाच्वंगु मदु। न छुं न्हूगु योजना  शुरु यानाच्वंगु दु न विकल्पय् छुं यायेगु ग्वसाः हे दयेकाच्वंगु दु। दकलय् ग्यानापगु विषय थ्व नं खः ।,http://www.nepalmandal.com/content/11756.html
नेपाःया सुरक्षा सरोकारया खँ ग्व? ,"Posted on Sat Jan 1, 2011  6:52 pm NST","नेपाः-भारत दथुइ जब सुरक्षा मामिलाया खँ वइ, अन अप्वः यानाः भारतीय सुरक्षा सरोकारया खँ हे जक मू रुपं न्ह्यथनेगु याइ।आः नकतिनि हे जक नं नेपाः भ्रमण यानाः लिहां वंम्ह भारतीय  सेनाया प्रधानसेनापति विजयकुमार सिंहं नं नेपाःया लँपु जुयाः भारतय् लश्कर-ए-तोएबाया लडाकुत दुहां वयाच्वन धइगु खँय् चिउताः प्वंका थकल। थ्व स्वयां न्ह्यः नं भारतं गबलें पाकिस्तानी जासूस भारत दुहां वल धकाःसा गबलें चिनियाँत भारतय् दुहां वल धकाः नेपाःया समक्ष कचकच याः वयाच्वनीगु खः। आः हानं लश्कर-ए-तोएबाया न्हूगु खँ न्ह्यःने हयाच्वंगु दु । वास्तवय् भारत जक मखु विश्वया छुं नं देशय् आतंकवादं दुःख बिउगु नेपाःयात मयः। तर छुं देशय् आतंकवादीतय्सं दुःख बियाच्वन धइगु खँयात कयाः नेपाःयात छुं कथंया आक्षेप  लगे यायेगु नं पाय्छि धाःसा मखु। छुं नं देशं थःगु सुरक्षा यायेगु न्हापांगु दायित्व वयागु हे खः। नेपाःपाखें भारतया सुरक्षा प्रभावित जुयाच्वन धाः थें भारतपाखें नेपाःया सुरक्षा प्रभावित जुयाच्वंगु मदुला? आः नकतिनि हे नं खँ वल, नेपाःया माओवादीयात भारतया सरकारं हे तालिम बीगु जुयाच्वन। न्हापा श्रीलंकाया तामिलतय्त नं भारतं हे तालिम बिया छ्वःगु खः। आः नं नेपाःया तराईलय् सक्रिय गुलिखे सशस्त्र पुचःतय्सं भारतय् हे च्वनाः तालिम कयाच्वंगु दनि। छु थ्व नेपाःया सुरक्षा सरोकारया विषय मखु ला? भारतय् दुहां वनीपिं आतंकवादीतय्सं नेपाःया लँपु छ्यलाच्वंगु दुसा व नं नेपाःया सुरक्षा सरोकारया विषय खः। नेपाःया राजनीतिक, कुटनीतिक व सुरक्षा संयन्त्रया अधिकारीतय्सं भारत समक्ष थुपिं खँ नं ल्ह्वनेमाः। आखिर सुरक्षित ला नेपाः व नेपाःमित नं जुइमाःगु दु ।",http://www.nepalmandal.com/content/11798.html
कपिलवस्तु बारे न्हू लुयावःगु तथ्य ,"Posted on Tue Feb 1, 2011  6:55 pm NST",नेपाःया कपिलवस्तुइ सिद्धार्थ गौतम बुद्धया दरवार दु धइगु विषयय् आधिकारिक तथ्यत पिहां वःगु दु। आः नकतिनि छगू बेलायती अनुसन्धान पुचलं थ्व खँ पत्ता लगे याःगु जानकारी नं वःगु दु। अत्याधुनिक व वैज्ञानिक प्रविधिपाखें याःगु अनुसन्धानपाखें थ्व न्हूगु खँ पत्ता लगे जूगु खः। खतुं कपिलवस्तु हे गौतम बुद्धया गृहनगर खः धइगु खँ इतिहासं न्हापा नं पुष्टि यायेधुंकूगु खँ खः। उकी सुनां नं विवाद याःगु मदु। अथे खःसां झी हे जःलाखःला देय् भारतं धाःसा बुद्ध जन्म जूगु थाय् व च्वनीगु थाय् भारतय् लाः धकाः न्हापांनिसें दावी याना वयाच्वंगु खःसा उकियात पुष्टि यायेगु लागिं थःगु देशय् नक्कली कपिलवस्तु लागिं थःगु देशय् नक्कली कपिलवस्तु नगर हे दयेकेगु ज्या समेत याना वयाच्वंगु खः। भारतं थःगु लागाय् दयेकाच्वंगु नकली कपिलवस्तुइ गुलिखे ज्वलंत अज्याःगु नं तये हयेधुंकूगु दु गुगु नेपाःया धाथेंया कपिलवस्तुं खुया यंकातःगु खः। नेपाःया कपिलवस्तुइ उत्खनन् याःबलय् लुयावःगु आपालं ज्वलंत आः तनेधुंकूगु खँ पिहां वयाच्वंगु दु। थ्व ज्वलं गुलिखे नेपाःपाखें बांलाक सुरक्षित याना मतःगु कारणं खुयाः उखे यंकूगु खःसा गुलिखे अनया हे भ्रष्ट कर्मचारीतय्सं ध्यबा नयाः बिया छ्वःगु धइगु खँ नं पिहां वयाच्वंगु दु। नेपाःया धाथेंया कपिलवस्तुया हे ज्वलंत खुयाः थःथाय् मुंकूगु कारणं यानाः भारतं सकली कपिलवस्तु थःगु देशय् लाः धकाः दावी याःगु खः। न्ह्यागुसां आः लुया वःगु न्हूगु तथ्यं न्हापा हे प्रमाणित जुयाच्वने धुंकूगु सत्ययात हानं छक्वः पुष्टि यायेगु ज्या याःगु दु। थुकिं विश्वयात छगू हे बांलाःगु हे सन्देश वनीगु आशा यायेछिं ।,http://www.nepalmandal.com/content/12511.html
प्रम खनालं देशयात संकटं मुक्त याइ ला? ,"Posted on Mon Feb 21, 2011  7:25 pm NST","विवादय् लानाच्वंगु गृह मन्त्रालय माओवादीयात बीगु लाकि मबीगु धकाः पिहां वःगु विवाद व उकी प्रधानमन्त्री झलनाथ खनालं म्हितादीगु भूमिकायात स्वयेबलय् प्रम खनालया नेतृत्व क्षमताय् आपालं न्ह्यसः पिहां वःगु दु। व प्रकरणं वय्कः वास्तवय् नेतृत्व क्षमता मदुम्ह व निर्णय बीगु दक्षता मदुम्ह नेता धइगु क्यना बिउ। थथे माःगु इलय् माःगु निर्णय बी मफुम्ह मनुखं देय्या प्रधानमन्त्री थेंज्याःगु प्रमुख कार्यकारी पदय् च्वनाः गय् ज्या याइ, व नं थौं प्रमुख न्ह्यसः जुयाः पिहां वयाच्वंगु दु । प्रधानमन्त्री खनालपाखें आः जक मखु थ्व स्वयां न्ह्यः नं थःपिंसं हे याना थकागु निर्णययात लिपा थःपिंसं हे उल्टे याना थकूगु दसुत दु। प्रधानसेनापति रुक्मांगत कटवाल प्रकरण वय्कःया थज्याःगु हे प्रवृत्तिया उपज खः। आः नं सरकारं गृहमन्त्री माओवादीयात बी मजिउ धकाः एमाले दुनेया निम्ह प्यम्ह अज्याःपिं नेतातय् बथानं दवाव बियाच्वंगु दु गुमित वंगु चुनावय् जनतां बांमलाक पराजित याना बिउगु खः। माधव नेपाल, खड्ग ओली, विद्या भण्डारी, ईश्वर पोखरेल थेंज्याःपिं जनतापाखें तिरष्कृत नेतातय्सं थौं जनतां अत्यधिक मत बियाः त्याका हःगु पार्टीयात फलाना मन्त्रालय बी जिउ, फलाना बी मजिउ धकाः निर्देशन बिउ वयाच्वंगु दु। देशय् वःगु लोकतन्त्रया थ्व ति तःधंगु बिजोग मेगु छु दइ? अले थःगु पार्टी दुने थुकथंया अनुचित दवाव वयाच्वनं नं उकियात लिसः बियाछ्वये मफुम्ह मनू देशया प्रधानमन्त्री जुयाच्वंगु दु, थ्व ति तःधंगु विडम्बना नं मेगु छु दइ? थौं थ्व समस्या समाधान जुया हे वंसां नं यदि प्रम खनालया पह थथे हे जुयाच्वन धाःसा देश संकटं मुक्त जुइ धाये फइ मखु ।",http://www.nepalmandal.com/content/12787.html
नेवाः स्वायत्त राज्यय् अग्राधिकारया अभ्यास ,"Posted on Mon Feb 21, 2011  7:29 pm NST","नेवाः लागा दुने नेवाः शासनया अनुभूति यायेगु लागिं माआवादी समर्थित एकीकृत नेवाः राष्ट्रिय मुक्ति मोर्चापाखें आः नेवाः लागाया नुगःचु जुयाच्वंगु येँ जिल्लाया फुक्क हे ख्यलय् थनया आदिवासी नेवाः जनतायात अग्राधिकार बीमाःगु माग यासें पलाः न्ह्याकेत्यंगु समाचार वःगु दु। थ्व नेवाः जनता लगायत जातीय स्वशासनया पक्षधर सकलें जनताया लागिं लसताया खँ खः।  नेवाः राष्ट्रिय मुक्ति मोर्चां नेवाःतय् लागिं यायेत्यंगु थ्व ज्यायात सकलें नेवाः लगायत जातीय स्वशासनया पक्षधरतय्सं छुं हे कथंया पूर्वाग्रह मसे सक्रिय यायेमाः । मुक्ति मोर्चापाखें यायेत्यंगु थ्व ज्याया खास यानाः निता अर्थ दयेफु। छगू ला नेवाः स्वायत्त राज्य घोषणा जुइबलय् उकियात संचालन यायेगु ज्याय् छुं नं कथंया अन्यौल मजुइमा धकाः पूर्व तयारी यायेगु। मेगु, जातीय स्वशासन सहितया संघीय व्यवस्था उल्लेख जुयाच्वंगु न्हूगु संविधान जारी यायेत राजनीतिक दलतय्त दवाव बीगु। थौं राजनीतिक पार्टीतय्सं फुसा संविधान हे मबीगु व मफुसा संघीय व्यवस्था मदुगु संविधान बीगु धकाः गुगु तयारी यानाच्वंगु खः उकियात हाथ्या बीगु लागिं नं जनस्तरपाखें थुकथंया गतिविधित न्ह्याकेमाःगु अतिकं हथाय् जुइधुंकूगु दु। नेवाः मुक्ति मोर्चा माओवादीया भातृ निकाय खःसां स्वयम् माओवादीयात हे दवाव बीगु लागिं नं मोर्चापाखें थज्याःगु ज्या यायेमाःगु आवश्यकता दु। मेमेगु पार्टीया नेवाः भातृ संगठनतय्सं नं थुकियात हे समर्थन यानाः वा थज्याःगु हे मेगु कथंया ज्याझ्वःत याना यंकल धाःसा उकिं अवश्य नं राजनीतिक पार्टीतय्त दवाव सिर्जना जू वनी ।",http://www.nepalmandal.com/content/12790.html
सरकारय् मवँसें मगाःगु माओवादीया बाध्यता ,"Posted on Sat Mar 5, 2011  10:30 pm NST","अन्ततः माओवादीं झलनाथ खनालया सरकारय् वनेगु धकाः निर्णय याःगु दु। सरकारय् च्वंगु वनेगु माओवादीया थ्व निर्णय वास्तवय् 'नखाउँ भने दिनभरिको शिकार...' धाधां ल्हातय् वःम्ह शिकारया भोजन यायेगु बराबर खः। झलनाथ खनालयात प्रधानमन्त्री दयेकेगु तक ला माओवादीया विजय जुयाच्वंगु खः, तर थःपिंसं दयेका बियागु सरकारय् थथे थः हे लाचार जुयाः समावेश जुइमाःगुली धाःसा सरकार विरोधी नेपाल-ओली गुट विजय जूवंगु दु। माओवादीं ७ बुँदे सहमतियात कयाः एमालें याःगु व्याख्या स्वीकार मदु व गृह मन्त्रालय थःपिंत हे माः धइगु शर्त तःगु खः। एमालें थ्व निगुलिं शर्त स्वीकार मयाः। तर थःपिनि शर्त स्वीकार मयाःसां अन्ततः शर्त नं त्याग यानाः माओवादी सरकारय् समावेश जू जुल। थ्व सरकारय् समावेश जुइगु माओवादीया रहर मखु बाध्यता खः। यदि थुकी थःपिं सहभागी मजुल धाःसा थ्व सरकार कमजोर जुइ। सरकार कमजोर जुइसातकि प्रधानमन्त्रीं मचायेक हे नेपाल-ओलीया बः काः वने माःगु अवस्था वइ गुगु माओवादीया लागिं हितकर जुइ मखु। उकिं प्रधानमन्त्रीयात अज्याःगु अवस्थापाखें पनेत जक जूसां माओवादी सरकारय् वनेमाःगु बाध्यता दु। गन तक गृह मन्त्रालयया सवाल दु, थ्व मन्त्रालय मेपिं सुयातं मबिसे प्रधानमन्त्रीं हे तयेगु धाःगु नं माओवादीया लागिं बांलाःगु मखुसा बांमलाःगु नं मखु। प्रम खनाल माओवादीया पक्षय् दत्तले गृह मन्त्रालय नं परोक्ष रुपं माओवादीया हे ल्हातय् दु धाःसां जिउ। अथे खःसां सरकारयात ज्या याये अःपुगु अवस्था ला पक्का नं मदु। निगू दलया 'टिम वर्क' हे आःया मू आवश्यकता खः ।",http://www.nepalmandal.com/content/12921.html
संविधानसभाया म्याद बारे हानं चिउताः? ,"Posted on Fri Apr 15, 2011  5:16 pm NST","यदि जेठ १४ गते बियातःगु इलय् हे संविधान जारी याये मफुत धाःसा छु यायेगु? संविधान जारी यायेगु ई न्ह्यःने थ्यंलिसे गज्याःगु संविधान पिकायेगु धइगु खँ सिबें नं इलय् संविधान मवल धाःसा छु यायेगु धकाः चर्चा शुरु जूगु दु। निदँया दुने संविधान दयेकेगु धकाः थःपिंसं हे क्वःछिउगु ई दछि थपे यानाः  स्वदँ यायेधुंकाः नं आः हानं मेगु ई थपे यायेगु खँ आः न्ह्यःने वयाच्वंगु दु। आः हानं दछि ई थपे जुल धाःसा संविधान दयेकेगु ई प्यदँ जू वनी। तर संविधान दयेकेगु भाला कयाः संविधानसभाय् थ्यंपिं नेतातय्सं क्यनाच्वंगु पहः स्वयेबलय् थुमिसं प्यदँय् नं न्हूगु संविधान दयेकाः नइ धाये फुगु अवस्था मदु। निदँया दुने दयेके धकाः प्रतिवद्ध याःगु संविधान वयां निदुगं ई कयाः नं दयेके मफुत धाःसा नेतातय्गु थ्व ति नालायकीपन मेगु छुं दइ मखु । जेठ १४ गते संविधान वइ मखुत धकाः फुक्क धइथें पार्टीया निगूगु तह तकया नेतातय्सं धया हयेधुंकूगु दुसा शीर्ष धाःपिं नेतातय्सं न्ह्याथे यानाः नं १४ गते हे संविधान पिकाये धकाः जनतायात ध्वं लानाच्वंगु हे दनि। प्रधानमन्त्री झलनाथ खनालं चाहिं जेठं संविधान वइगु सम्भावना मंत, उकिं आः छु यायेमाली धकाः राष्ट्रिय सहमति दयेकेत आह्वान शुरु याना हःगु दु। नेतातय्गु थ्व अतिकं लज्जा मचाःगु ज्या खः। यदि संविधान दयेकेगु ज्या यायां हे ई मगाःगु खःसा अज्याःगु अवस्थाय् म्याद थपे यायेगु पाय्छि नं खः। तर संविधान दयेकेगु ज्या हे गबलें मयासे ई मगात धकाः म्याद थपे यायेगु धइगु तप्यंक हे जनतायात ध्वं लानाः राष्ट्रया धुकुती डाँका मारे यायेगु खः। नेतातय्त जनतां 'डाँका'या दर्जाय् मतयेमा ।",http://www.nepalmandal.com/content/13491.html
विदेशी राजदूत व कुटनीतिक मर्यादा ,"Posted on Mon Mar 21, 2011  4:06 pm NST","जःलाखःला देय् भारतं छ्वया हइम्ह राजदूत व मेपिं नेता एवं सरकारी पदाधिकारीतय्सं नेपाःया वहालवाला मन्त्री प्रधानमन्त्री नापलाइबलय् तयेमाःगु कुटनीतिक शिष्टाचारया पालना मजूगु खँ इलय् ब्यलय् चर्चाय् वयेगु याः। नेपाःया निंतिं भारतीय राजदूत राकेश सुदं छक्वः चप्पल न्ह्यानाः तत्कालिन प्रधानमन्त्री माधव नेपालयात नापलाःगु घटना तसकं चर्चित जूगु खः। थज्याःगु घटना लिपा लिपा मजुइमा धकाः आवंलि परराष्ट्र मन्त्रालयया उजं कयाः जक प्रधानमन्त्री नापलायेगु व्यवस्था यानाच्वँच्वं हे राजदूत सुदं हानं वहे अमर्यादित कथं प्रधानमन्त्री झलनाथ खनालयात नापलाःगु समाचार वःगु दु। वय्कलं थः पिहां वनेमाःगु धइगु त्वहः तयाः प्रधानमन्त्रीया ई कथं मखु, थःगु ई कथं प्रमयात नापलायेगु ज्या याःगु खः। निगू देय्या स्वापू बांलाकेगु ताः तयाः कर्पिनि देशय् दूत जुयाः वयाच्वंम्ह मनुखं थः च्वनाच्वंगु देशया गुगुं नं ऐन कानूनया सम्मान मयायेगु खःसा वयात उगु देशय् च्वनेगु अधिकार दइ मखु। थ्व खँ राजदूत सुदं मसिउगु खइ मखु। वय्कःया बारे थज्याःगु हे जक अप्वः नकारात्मक टिप्पणी वयाच्वंगुलिं वय्कः उकियात सुधार यायेगुपाखे लगे जूसा बांलाइगु खः । लिसें मेगु खँ, विदेशी राजदूततय्सं अज्याःगु ज्या यात धायेवं नेपालं उकियात थाय् बी मजिउ। थःत लाःगु इलय् वयाः सुं नं राजदूतं नापलायेगु कुतः यात धायेवं  नेपाःया प्रधानमन्त्री, मन्त्रीतय्सं नापलाये मजिउ। कुटनीतिक मर्यादा स्यंकेगु ज्यायात सम्बन्धित देशं नं प्रोत्साहन बी मजिउ। उकिया छगू दोषी पक्ष झी नं जुयाच्वंगु दु। उकियात सुधार यायेगु ज्या झीसं नं यायेमाः ।",http://www.nepalmandal.com/content/13126.html
माओवादी दुने नं लोभीपापी ब्वलन खनिं ,"Posted on Sun Apr 17, 2011  3:13 pm NST","आखिर झिंस्वद्वः मनूतय् हि बहाः वयेकाः सत्ताय् थ्यंकः वःगु पार्टी माओवादीं नं जनताया हियात राजधानीया सतकय् धः तज्यानाः बाः वइगु लः ति हे सम्मान मयायेधुंकल खनिं। यदि जनतां माओवादीया लागिं बाः वंकूगु हियात भचा जक लुमंकूगु खःसां थौं थ्व पार्टीयात मन्त्रीतय् नां ल्ययेगु ज्याय् थपाय्धंगु सकस मजुइगु खइ। छगू ला मन्त्रिमण्डलय् छ्वयेमाःपिं स्वयां नं अप्वः मनूतय्सं मन्त्री जुइगु इच्छा व्यक्त यानाः पार्टी दुने बांलाक हे ब्वलना वयेधुंकूगु लोभीपापी प्रवृत्तिया छ्याताहां च्वंक हे प्रदर्शन जुल। मेखे, एमालेयाके ल्वानाः काये मानिगु गृहमन्त्री पदय् नं सु वनेगु धकाः पार्टीया शीर्ष नेतातय् दथुइ हे ब्वलंगु कचवनं माओवादी पिनें स्वयेबलय् छगू हे जक पार्टी खःसां दुनें दुनें थ्व तःकू हे पार्टीया सतः जुइधुंकल धइगु खँ नं बांलाक हे खने दयेधुंकल। माओवादी नेतातय्के ब्वलना वःगु थ्व सत्तालोलुप वास्तवय् उमिगु दुने तीव्र रुपं विकास जुया वःगु वैचारिक व त्यागी भावनाया स्लखनया संकेत खः। माओवादी खुल्ला  राजनीतिइ वयेवं हे छुं अनुदारवादी मनूतय्सं थ्व पार्टी नं एमाले थें हे वैचारिक व चारित्रिक पतनया लँय् वनी धकाः भविष्यवाणी याःगु खः। तर उमिसं याःगु भविष्यवाणी स्वयां नं याकनं हे माओवादी थौं उगु पतनया दिशाय् ब्वाँय् वनाच्वंगु आभास पिहां वयाच्वंगु दु। थ्व सम्पूर्ण परिवर्तनह्यमि जनताया लागिं चिन्ताया विषय खः। ई अझ नं दनि, माओवादीं थःत सुधार यायेमाः। थः दुने हे थज्याःगु लोभी चरित्र ज्वनाः मुलुकयात परिवर्तन याये धायेगु जनतायात सीक सीक हे झंगः लायेगु जक खः। माओवादीं जनतायात लुमंके माल ।",http://www.nepalmandal.com/content/13513.html
सक्रिय जुया वःपिं धार्मिक कट्टरपन्थीत ,"Posted on Wed Apr 20, 2011  3:18 pm NST",देशय् संविधान तयार यानाः पित बीगु ई न्ह्यःने थ्यंलिसे मेमेपिं यथास्थितिवादीत थें नेपाःयात हिन्दू राष्ट्र हे घोषणा यायेमाः धकाः लगे जुयाच्वंगु पुचःत नं सक्रिय जुया वःगु दु। उमिगु सक्रियता जेठ १४ न्ह्यःने थ्यंलिसे धमाधम हे तच्वया वइगु संकेत नं पिहां वःगु कारणं थ्व छगू धर्म निरपेक्षता पक्षधरतय् लागिं चिन्ताया विषय जुइफु। नेपाः परम्परांनिसें हिन्दू राष्ट्र घोषित जुयाच्वंगु देय् मखु। थ्व खास यानाः पञ्चायती व्यवस्थां राज यानाच्वंगु इलय् विक्रम संवत् २०१९ सालय् तत्कालिन जुजु महेन्द्रं थम्हं हे दयेकाः जारी याःगु संविधानय् जक उल्लेख जुयाच्वंगु विषय खः। व स्वयां न्ह्यः नेपाःयात गबलें नं हिन्दू राष्ट्र धायेगु मयाः। थज्याःगु पञ्चायती व्यवस्थां जबर्जस्ती लादे यानातःगु हिन्दू राष्ट्रयात थौं गणतन्त्रया इलय् नं लागू हे यायेगु खःसा देशय् वःगु परिवर्तनया छुं नं अर्थ मदु। थौं हिन्दू राष्ट्रया नामय् वःगु नाराया लिउने हिन्दू जुजुयात हानं पुनर्स्थापना यायेमाः व देशयात जुजुया हे शासन अन्तर्गत तयेमाः धइगु गन्ध पिहां वयाच्वंगु दु। उकिं हिन्दू राष्ट्रया नामं पिहां वयाच्वंगु थ्व सःयात मात्र धार्मिक रुपं जक स्वयेगु गल्ती जुइ । थ्व खः कि नेपालय् हिन्दू माने याइपिं मनूतय् बाहुल्यता दु। तर बाहुल्यता दयेवं वयात हिन्दू राष्ट्र हे धायेमाः धइगु आवश्यकता मदु। नेपाः धार्मिक रुपं नं आपालं विविधता दुगु देय् खः। थज्याःगु देशय् सम्पूर्ण मुलुकयात हे छगू धर्मया नामं म्हसीका बीबलय् अन च्वंपिं मेगु समुदायया म्हसीका तना वनीगु स्वाभाविक खः। उकिं नेपाःयात थौंया आधुनिक युगय् नं छगू धर्मया नां बियाः चिना तयेगु पाय्छि पलाः मखु ।,http://www.nepalmandal.com/content/13549.html
कंसाकार त्याःसां षडयन्त्रकारी मबूनि ,"Posted on Wed Apr 20, 2011  6:45 pm NST","अन्ततः नेपाल वायुसेवा निगमया कार्यकारी अध्यक्ष सुगतरत्न कंसाकारयात अख्तियार दुरुपयोग अनुसन्धान आयोगं भ्रष्टाचारया द्वपनय् तयातःगु मुद्दायात विशेष अदालतं खारेज यासें वय्कः लगायत थुकी ल्हाः दु धयातःपिं मेपिं नं सकसितं सफाई बिउगु दु। अदालतया थ्व फैसलां भाजु कंसाकारं याःगु ज्या वास्तवय् भ्रष्टाचार मखु धइगु पुष्टि जूगु दु। थुकियात वय्कःया नैतिक विजयया रुपय् कायेमाः। वास्तवय् वय्कलं निगमया लागिं विमान न्यायेगु धकाः न्ह्याकूगु प्रक्रिया गलत मखु जुयाच्वन धइगु खँ नं थुकिं प्रमाणित याना बिउगु दु । विशेष अदालतया फैसलां सुगतरत्न कंसाकारयात विजयी ला याना बिउगु दु तर वय्कःयात थुकी फँसे यायेगु ज्याय् सक्रिय जूपिं षडयन्त्रकारीत धाःसा अझ नं पराजित जूगु मदुनि। उमिसं कंसाकारयात भ्रष्टाचारया द्वपनय् फँसे यानाः जेलय् समेत तया बिउगुया मुख्य कारण धइगु हे नेपाल वायुसेवा निगमयात विमान न्याके मबीकेत खः। आः कंसाकारं मुद्दा ला त्याकल तर निगमया लागिं न्हूगु न्यायेगु धकाः वय्कलं कुतः हे याःसां नं प्राविधिक रुपं थ्व सम्भव धाःसा मदयेधुंकल। वय्कः लत्या ति लिपा हे रिटायर्ड जुइत्यंगु दु। न्हूगु विमान न्यायेगु लागिं पहल हे याःसां नं ई मगाः। वय्कःयात ठ्याक्क हे विमान न्यायेगु लागिं ज्या मयासें मगाःगु अवधि तक जक मुद्दाय् फँसे यानाः मेथाय् लाका बिउगु कारणं निगमयात विमान न्याके मबीकेगु शक्तिं अतिकं 'क्यालकुलेटिभ' पलाः ल्ह्वंगु खनेदु। थ्व छगू प्रक्रियाय् कंसाकारयात खास हानी ला मजुल, तर निगमं विमान न्यायेगु ज्या धाःसा छले जुल ।",http://www.nepalmandal.com/content/13562.html
पासपोर्ट मियाः नइपिं सभासद्त ,"Posted on Thu Apr 21, 2011  6:03 pm NST",थःपिंत राज्यं सुविधा कथं बियातःगु ह्याउँगु पासपोर्ट कर्पिन्त प्रयोग याके बिउगु द्वपनय् निम्ह सभासद्तय्त ज्वंगु घटनां संविधानसभाय् संविधान च्वये धकाः वयाच्वंपिं सकलें हे सभासद्तय् प्रतिष्ठाय् घाः लाका बिउगु दु। थःपिंत बियातःगु कुटनीतिक पासपोर्ट प्रयोग याकाः मनूतय्त विदेश छ्वयेगु ज्या याकूपिं सभासद्पिं गायत्री साह व विश्वनाथप्रसाद यादवयात प्रहरीं ज्वंगु खः। थ्व सभासद्तय्सं थःपिनिगु पासपोर्ट कर्पिन्त मियाः दुरुपयोग बारे प्रहरीयाके गाक्कं हे प्रमाण दुगु कारणं उमिसं उकियात राजनीतीकरण यानाः बचे जुइगु उपाय नं मदु । थ्व स्वयां न्ह्यः छम्ह सभासद्यात घूस काःगु द्वपनय् ज्वनाः कारवाही समेत याःगु खः। आः पासपोर्ट मीगु ज्याय् नं सभासद्त सक्रिय जूगु खँ पिहां वःगु कारणं थुकिं संविधानसभाया सकलें सभासद्तय्त हे लज्जित याना बिउगु दु। जनताया लागिं ज्या याये धकाः जनताया हे मतं त्याना वःपिं सभासद्तय्सं याना जूगु थज्याःगु ज्या वास्तवय् छुं नं कथं क्षम्य मखु। सभासद् जूगु वापत वय्कःपिंत  सामान्य स्वयां तसकं अप्वः सरकारं हे भत्ता बियातःगु दु। उलिमछि भत्ता कयाः नं मगानाः अझ गैरकानुनी ज्याय् लगे जूगुलिं वय्कःपिंत न्ह्याक्व हे आलोचना याःसां मगाः। थज्याःगु ज्याय् जूगु कारवाहीयात राजनीतीकरण यात धकाः सरकार लिचिले मजिउ। अज्याःपिं सभासद्तय्त हद दर्जाया हे कारवाही यायेमाः। लिसें सम्बन्धित पार्टीतय्सं नं थज्याःगु खँय् राजनीति यायेगु पलेसा अज्याःगु ज्या याःपिं सभासद्तय्त पार्टीगत कारवाही यानाः राजनीतिक शुद्धीकरणया ज्याय् मेपिंत नं प्रेरित यायेत तिबः बीमाः ।,http://www.nepalmandal.com/content/13579.html
अध्यक्ष प्रचण्डं काःगु 'यु टर्न' ,"Posted on Fri Apr 22, 2011  4:12 pm NST",सत्ता साझेदार राजनीतिक पार्टी एनेकपा (माओवादी) या अध्यक्ष प्रचण्डं पार्टी दुने न्हापा थम्हं हे पारित यानातःगु विद्रोहया राजनीतिक लाइनयात त्वःताः आः शान्ति व संविधान निर्माणया लाइन ज्वनेगु प्रस्ताव न्ह्यःने तयादीगु दु। अध्यक्ष प्रचण्डपाखें न्हापा थःपिंसं ज्वना वयागु बिचाःयात त्वःताः न्हूगु बिचाः ज्वंगु कारणं माओवादी दुने हानं न्हूगु कथंया तरंग पिहां वःगु दुसा उगु तरंगं सम्पूर्ण नेपाःया हे राजनीतियात चलायमान याना बिउगु दु। अध्यक्ष प्रचण्डं पालुङटारय् जूगु पार्टीया विस्तारित बैठकय् थःपिं हानं छक्वः विद्रोहया हे लाइनय् वनेमाः धइगु राजनीतिक लाइन पारित यानादीगु खः। उकी वय्कःयात पार्टीया वरिष्ठ उपाध्यक्ष मोहन वैद्य किरणं साथ बियादीगु खः। वय्कःपिं निम्हेसिया उगु लाइनयात मेम्ह उपाध्यक्ष डा. बाबुराम भट्टराईनं विरोध यासें थ्व इलय् विद्रोहलय् वनेगु मयासे शान्ति व संविधान निर्माण यानाः चुनावय् वनेमाः धइगु लाइन ज्वनादीगु खः। अज्याःगु लाइन ज्वन धकाः पार्टी दुने डा. भट्टराईया व्यापक आलोचना जूगु खःसा वय्कःया विषयय् अनेक कथंया शंका समेत याना हःगु खः। आः अध्यक्ष प्रचण्डं हानं छक्वः वय्कःया हे लाइन ज्वंगु कारणं थुकिं डा. भट्टराईयात अवश्य नं लय्तायेका बिउगु दयेमाः । वास्तवय् थौंया इलय् हानं विद्रोहलय् वनाः सफल जुइगु सम्भावना मदु। राष्ट्रिय अन्तर्राष्ट्रिय छुं हे रुपं थ्व अवस्था मदु। माओवादीं थगुने याःगु कुतः नं विफल जुल। उकिं आःया ई शान्ति कायम यानाः प्रगतिशील संविधान मार्फत देय् न्ह्याकेगु हे खः। झिदँया विद्रोहपाखें चूलाःगु उपलब्धीयात संरक्षण यायेत थ्व लाइन पाय्छि जुइ ।,http://www.nepalmandal.com/content/13592.html
अडान त्वःतेवं जक शान्ति वइगु मखु ,"Posted on Tue Apr 26, 2011  3:20 pm NST","माओवादी अध्यक्ष प्रचण्डं आः जनविद्रोह मखु शान्ति व संविधान हे थःपिनिगु न्हूगु राजनीतिक लाइन खः धकाः न्ह्यःने हःगु बिचाःयात कयाः माओवादी दुने बिचाः मन्थन शुरु जूगु दु। वय्कलं हःगु थ्व बिचाःयात पार्र्टी उपाध्यक्ष मोहन वैद्य (किरण) पाखें प्रतिरोध वयाच्वंगु दुसा उकियात समेत सामना यानाः अध्यक्ष प्रचण्ड न्ह्यःने न्ह्याः वनाच्वंगु दु। अथे खःसां केन्द्रीय कमिटीया अधिकांश दुजःतय्सं अध्यक्षया प्रस्तावयात समर्थन यानाच्वंगु कारणं वय्कःया थ्व प्रस्ताव पारित जुइगु सम्भावना यक्व दु । अध्यक्ष प्रचण्डं थौंया ई, विश्व सन्दर्भ व आम नेपाली जनताया चाहनायात थुइकाः हे शान्ति व संविधानया लाइनयात प्रस्तावित यानादीगु खँय् शंका मदु। वय्कःया थ्व बिचाःयात आः माओवादी नं थाके जूगु वा पाजेरो संस्कारय् लुकुं बीधुंकूगु आदि आदि कारणं शान्तिया पक्षय् वःगु धकाः व्याख्या यायेगु पाय्छि जुइ मखु। माओवादी दुने जनविद्रोह हे यायेमाः धाइपिनिगु पुचः नं सक्रिय दनिगु कारणं थ्व इलय् माओवादीयात अपमानित याये कथंया ज्या जुल धाःसा उपिं शान्ति व संविधानया लाइनपाखें लिहां नं वनेफु । मेगु खँ, शान्ति व संविधान थौंया चाहना खःसां अपूर्ण शान्ति व अपूर्ण संविधानयात धाःसा जनतां स्वीकार याइ मखु थ्व खँयात नं अध्यक्ष प्रचण्डं थुइकेमाः। शान्ति व संविधान हयेगु लागिं अध्यक्ष प्रचण्डं आदिवासी जनजातिया लागिं हयाच्वंगु बिचाः त्याग याःगु चर्चा नं पिहां वयाच्वंगु दु। व अवस्थाय् वय्कः शान्तिया पक्षय् वंसां मेगु पुचःपाखें अशान्ति सिर्जना जुइफुगु खँय् सकस्यां ध्यान वनेमाः ।",http://www.nepalmandal.com/content/13635.html
संविधानया खाका तक नं मवइगु सम्भावना ,"Posted on Thu Apr 28, 2011  5:57 pm NST","आः जेठ १४ वयेत लछि हे जक बाँकी दनि। जेठ १४ गते कुन्हु संविधान ला जारी याये फइ हे मखुत। अय् जुयाः वकुन्हु संविधानया खाका जकसां जारी यायेगु जुइ धकाः नेतातय्सं धयाहःगु खः। छाय्धाःसां ज्याजि छुं मयासे संविधानसभाया म्याद जक थपे यायेबलय् मनूतय्सं पत्याः याइ मखु धकाः नेतातय्सं संविधान दयेकेगु ज्याय् आः तक सहमति जुइधुंकूगु बुँदात छथाय् तयाः अज्याःगु खाका तयार यायेगु कुतः याःगु खः। तर संविधानया खाका तयार यायेगु धइगु नं सरकारया ज्या ला मखु। अथे यायेगु धकाः सरकारं प्रस्ताव तक हयेफु तर ज्या याइगु निकाय संविधानसभा खः। तर संविधानसभाया छुं नं निकायय् आः तक अज्याःगु खाका जकसां जेठ १४ गते कुन्हु सार्वजनिक यायेगु धकाः सहमति मजूनि। यदि सहमति जुयाः ज्या हे न्ह्याकल धाःसा नं खाका तयार यायेत ई काइतिनिगु खँ पिहां वयाच्वंगु दु । मेगु खँ, अज्याःगु खाका जक निं पेश याःगु धाःगुया अर्थ संविधानसभाया म्याद थपे यायेगु धाःगु खः। तर संविधानसभाय् दुथ्याःगु फुक्कं दलत संविधानसभाया म्याद थपे यायेत तयारजुयाच्वंगु मदुनि। आः नकतिनि हे छुं मधेसवादी दलतय्सं संविधानसभाया म्याद थपे याये दइ मखु धकाः सरकारयात ज्ञापनपत्र बिउगु दु। नेपाली कांग्रेस नं आः तक संविधानसभाया म्याद थपे यायेमाः धइगु पक्षय् मवःनि। स्वयम् सत्तारुढ दल एमाले दुने नं चुनाव बुनाः रन्थने जुयाच्वंपिं छुं वरिष्ठ नेतात संविधानसभाया म्याद थपे याये मजिउ धकाः हालाच्वंगु दनि। थज्याःगु अवस्थाय् जेठ १४ गते संविधानया खाका तक नं पिहां वयेत थाकुइ धइगु खँय् सायद शंका मयाःसां जिउ ।",http://www.nepalmandal.com/content/13664.html
राजनीतिया क्यान्सरं ग्रस्त अस्पताल ,"Posted on Fri Apr 29, 2011  6:51 pm NST","भरतपुरया क्यान्सर अस्पताल देशय् ब्वलंगु अराजकताया मेगु छगू नमूना जुयाः धस्वानाच्वंगु दु। अस्पतालया न्हूम्ह कार्यकारी निर्देशक नियुक्त मफुगु कारणं यानाः अन निम्ह मनूतय्सं निर्देशक पद दावी याःगुलिं गुगु विवाद पिहां वःगु खः, उकिं यानाः आः अस्पताल हे ठप्प जूगु दु। निगू पुचःया ल्वापुं यानाः अस्पतालय् हे तालं ग्वयेगु ज्या जूगु खःसा ल्वापु समाधान मजुयाः आः अस्पतालया सम्पूर्ण ज्या हे बन्द जूवंगु दु । कार्यकारी नियुक्तिया थ्व विवाद मूलतः राजनीतिक विवाद खः। निगू राजनीतिक पार्टीपाखें थःथः मनूयात कार्यकारी निर्देशक दयेकेगु धकाः यानाच्वंगु कुतःया लिच्वः कथं अस्पताल हे बन्द यायेमाःगु अवस्था जूगु खः। चितवनया थ्व क्यान्सर अस्पताल नेपाः जक मखु मुक्कं एशियाया हे छगू नांजाःगु अस्पताल खः। नेपाःया फुक्क हे जिल्लाया मनूत थन वासः याकेत वयेगु याः। राजनीतिक कारणं यानाः अस्पताल बन्द जुयाः आपालं विरामीत प्रभावित जूगु दु। राजनीतिलिसे छुं हे सरोकार मदुपिं मनूतनापं अस्पताल बन्दं यानाः प्रभावित जुयाच्वंगु दु। क्यान्सर थेंज्याःगु ल्वय्या विरामीतय्त थुकथं वासः तकं मयासे तया तयेगु गुलि पाय्छि खः थ्व चिकित्सकतय्सं नं बिचाः यायेमाःगु खँ खः। यदि थ्व कचवं ताःहाकः जुया वन धाःसा अस्पतालयात लिपा थ्यंकं लिच्वः लाः वनीगु खँयात नं ध्यान तयेमाः । उकिं थुकी आः सरकारं कडा रुपं हस्तक्षेप यायेमाःगु आवश्यकता दु। न्ह्यागु हे कथंया पलाः ल्ह्वनेमाःसां नं ल्ह्वनाः अस्पताल सञ्चालन याकेगु ज्या सरकारं यायेमाः ।",http://www.nepalmandal.com/content/13680.html
शान्ति व संविधान लिपा सेना समायोजन ,"Posted on Sun May 1, 2011  5:19 pm NST","सत्ता साझेदार पार्टी एनेकपा (माओवादी) या नकतिनि क्वचाःगु केन्द्रीय कार्यसमितिया बैठकं अन्ततः थःपिं नं शान्ति व संविधान निर्माणया पक्षय् वनेगु धकाः निर्णय याःगु दु। अध्यक्ष प्रचण्डया पहलय् जूगु थ्व निर्णयपाखें वय्कः सम्पूर्ण शान्तिप्रेमि नेपाली जनताया सुभाय्या पात्र जुयादीगु दु । शान्तिया लागिं माओवादी सेनाया समायोजन मयासें मगाः। तर माओवादी सेनाया समायोजन गय् यानाः यायेगु धइगु खँय् न्ह्याबलें नं नेपाली सेनां पंगः थनीगु खः। तर लिपांगु इलय् वयाः नेपाली सेनां माओवादी लडाकु समेत दुथ्याःगु बिस्कं हे छगू फोर्स गठन यानाः सेना समायोजन यायेफइ धइगु प्रस्ताव न्ह्यःने माआवादीं उकियात लसकुस याःगु खः। अध्यक्ष प्रचण्डं आः वयाः शान्ति व संविधानया लाइन ज्वंगु नं थ्व हे यथार्थयात थुइकाः खः। थ्व ल्याखं धायेबलय् वय्कलं अतिकं पाय्छिगु इलय् शान्ति व संविधानया नीति कयादीगु दु । वय्कःया थ्व निर्णय पिने सर्वसाधारण दथुइ तसकं लोकंह्वाःसां पार्टी दुने धाःसा तःधंगु हे विवादया विषय जुयाच्वंगु दु। माओवादी बन्दूक नं नापं दुगु पार्टी जूगु कारणं उमि दथुइ ब्वलनीगु कचवंया अन्तिम निर्णय व्यक्तिं मयासे वहे बन्दूकं याना बीगु नं उतिकं खतरा दु। शान्ति व संविधानया पक्षय् अध्यक्ष प्रचण्ड वनेधुंकाः थ्व लाइनया विरोध यानाः उपाध्यक्ष मोहन वैद्यं नोट अफ डिसेन्ट च्वयादीगु दु। उकिया अर्थ माओवादीं शान्ति व संविधानया लाइन पारित याःसां पार्टी दुने विद्रोह याये हे मानि धइगु लाइन नं जीवित दनि धाःगु खः। छुं जुयाः शान्ति व संविधान हयेगु ज्या ताःमलात धाःसा विद्रोहया लाइन ज्वनीपिं सक्रिय जुइफु, व मसीनि ।",http://www.nepalmandal.com/content/13728.html
लिबियाय् अमेरिकाया पूर्वाग्रही आक्रमण ,"Posted on Tue Mar 22, 2011  5:02 pm NST","अमेरिका लगायतया पश्चिमी देय्त जानाः लिबियाय् आक्रमण शुरु याःगु दु। लिबियाली जनतां यानाच्वंगु आन्दोलनय् सरकार प्रमुख कर्णेल गद्दाफीं सेना प्रयोग यानाः दमन याःगु त्वहचिनाः अमेरिका लगायतया पश्चिमी देतय्सं लिबियाय् आक्रमण शुरु याःगु खः। सम्भवतः उमिसं लिबियाय् नं इराकय् थें तःधंगु आक्रमण यानाः राष्ट्रपति कर्णेल गद्दाफीयात सद्दाम हुसेन दयेकेगु कुतः याइ जुइ। अमेरिका, बेलायत, फ्रान्सया नेतृत्वय् थ्व आक्रमण जूगु खः। थुपिं देशतय्सं लिबियायात ताक यानाच्वंगु आः मखु। कर्णेल गद्दाफी अमेरिका लगायत पश्चिमी देय्तय् कडा आलोचक कथं म्हसिउ। गद्दाफीयात सत्ताच्युत यायेगु वा हत्या हे यायेगु तकया कुतः अमेरिकां तःक्वः हे यायेधुंकूगु दु। तरमफु। आः स्वय्म गद्दाफीया देशय् हे जनतां आन्दोलन यानाच्वंगु इलय् लाकाः अमेरिकाया नेतृत्वय् थ्व आक्रमण जूगु दु। थौंकन्हय् लिबियाय् जुयाच्वंगु आन्दोलन अनया आन्तरिक मामिला खः। अन हस्तक्षेप यायेगु अधिकार अमेरिका लगायत सुं नं बाह्य देय्यात मदु। यदि अथे हे खःसा अमेरिकां बहराइनया आन्दोलन दबे यायेत सेना छ्वःगु देय् साउदी अरबय् छाय् आक्रमण मयात? लिबियाय् अमेरिकां याःगु थ्व आक्रमणं इरान व चीनयात नापं सशंकित याना बीगु निश्चित दु गुकिं यानाः थ्व निगू देशं आः अमेरिकालिसे समेत ल्वायेगु क्षमता विकास यायेत सैन्य शक्ति अप्वयेकीगु सम्भावना दु। पश्चिमा देय्तय् थज्याःगु ग्वसाःयात थुइकाः राष्ट्रपति गद्दाफीं थः जनतायात सैन्य दमन यायेगु त्वःताः संवाद न्ह्याकेमाःगु आवश्यकता दु। विदेशीया न्ह्यःने पुलिं चुइगु पलेसा थःहे जनताया न्ह्यःने पुलिं चुइगु बांलाः ।",http://www.nepalmandal.com/content/13145.html
अख्तियार दुने हे आन्तरिक छानबिन ,"Posted on Wed Mar 23, 2011  4:31 pm NST",पुलांम्ह मन्त्री चिरंजीवी वाग्लेयात भ्रष्टाचारया द्वपं बियाः जेल चलान यायेधुंकाः आः स्वय्म अख्तियार दुने नं भ्रष्टाचार यानाच्वंपिं मनूतय्त कारवाही यायेगु पलाः न्ह्याकेत्यंगु बांलाःगु समाचार वःगु दु। अख्तियार दुरुपयोग अनुसन्धान आयोग देशय् भ्रष्टाचा याइपिं पदाधिकारीतय्त कारवाहीया लागिं मुद्दा तइगु निकाय खः। उकिं थ्व संस्थाया शुद्धता मेपिनिगु स्वयां बांलाये माःगु खँय् शंका मदु। तर गुलिखे मनूतय्सं थः प्रतिद्वन्द्वीयात दुःख बीत अख्तियारय् उजुरी तयेगु व अख्तियारया पदाधिकारीं   थःगु अख्तियारीया दुरुपयोग यानाः छानबिन न्ह्याका बीगु ज्या नं जुयाच्वंगु दु। अथे हे गुलिखे ज्याखँय् ज्या जुइ न्ह्यः हे अख्तियार वा संसदया लेखा समितिइ हे उजुरी तया बीगु व थ्व निकायपाखें उकी भ्रष्टाचार जूगु मदु धकाः ज्या शुरु जुइ न्ह्यः हे 'क्लिन चिट्' बियाः उकी न्ह्याक्व भ्रष्टाचार जूसां मेपिंसं उजुरी हे तये मदयेका बीगु थेंज्याःगु ज्याखँत नं झीथाय् जुयाच्वंगु दु। उकिं अथे याइपिंत समेत कारवाही यायेगु धकाः न्ह्याकूगु थ्व पलाखं देशय् कानुनी राज पलिस्था यायेत तःधंगु तिबः बीगु भलसा कायेफु। अख्तियार दुने हे उकथंया आन्तरिक छानबिन ज्या न्ह्याकू थें आः संसदया सार्वजनिक लेखा समिति दुने नं सभासद्तय्सं अनियमित ज्या यानाच्वंगु बारे छानबिन यायेमाःगु खनेदु। संसद देय्या सर्वोच्च निकाय खः तर अन दुने निर्वाचित जुया वइपिं सांसदतय्सं लेखा समिति थेंज्याःगु शक्तिशाली निकाय दुने च्वनाः अनियमित ज्या यानाच्वंगु खँ नं चर्चाय् वयाच्वंगु दु। यदि थज्याःगु निकायत थः हे शुद्ध जुयाच्वन धाःसा जक थुकिं याइगु कारवाहीयात जनतां पत्याः याये फइ ।,http://www.nepalmandal.com/content/13158.html
लोडशेडिंग क्वपालेगु महत्वाकांक्षी ग्वसाः ,"Posted on Fri Mar 25, 2011  7:25 pm NST","लोडशेडिंगं यानाः जुयाच्वंगु समस्यायात वाःचायेकाः सरकारं छगू वृहत् ग्वसाः न्ह्यःने हःगु दु। आः वइगु प्यदँया दुने देय्यात लोडशेडिंग मुक्त यानाः वयां लिपा २५०० मेगावाट मत उत्पादन यायेगु महत्वाकांक्षी योजना दयेकाः सार्वजनिक याःगु दु। सरकारया थ्व योजनायात सुनां नं विरोध यायेमाःगु आवश्यकता मदु। यदि थ्व योजना कथं ज्या याये फत धाःसा वहे नं छगू उर्जा क्रान्ति जुइगु खँय् शंका मदु । तर सरकारं थ्व गुगु योजना हःगु खः, व पूवनीगु सम्भावना धाःसा पटक्क हे मदु। थुकिं यानाः सरकारी योजनां जनता उत्साहित जूसां निराश नं जूगु दु। दकलय् न्हापां ला मेगु प्यदँ तक थ्व सरकार हे दइ मखु। मेगु सरकार वयेसातकि वं पुलांगु सरकारं दयेका तःगु छुं नं योजनायात न्ह्यःने न्ह्याकी मखु। थ्व नेपाःया राजनीतिक विडम्बना खः। उकिं सरकारं हःगु थ्व योजना मेगु महिना लिपा हे सरकार स्वयमया ल्वःमनेधुंकी धकाः झी ढुक्क हे जूसां जिउ। सरकारं थज्याःगु योजना थम्हं पूवंकेगु कार्यक्रम सिबें नं छपु उत्साहजनक साहित्यिक निबन्ध थें जक प्रस्तुत याइगु जूगुलिं छुं नं सरकारं हइगु ग्वसाःयात आः जनतां पत्याः मयायेधुंकल। आः हःगु थ्व योजनाय् नं सरकारं गुगुं छगू बुँदाया छुं छगू जक अंश पूवंकाः क्यंसां नं जनता छुं भचा आशावादी जुइगु खइ। जलस्रोत नेपाःया दकलय् तःधंगु प्राकृतिक स्रोत जूगु जूगुलिं थुकी राष्ट्रिय जक मखु अन्तर्राष्ट्रिय राजनीतिं तकं उतिकं हे भूमिका म्हिताच्वंगु दइ। मात्र प्यदँया दुने सरकारं थ्व ज्या याइ धकाः आशा यायेगु थाय् तसकं म्हो जक दु। ज्या यानाः मक्यंकं सरकारया तारिफ यायेगु पाय्छि जुइ मखु ।",http://www.nepalmandal.com/content/13181.html
सरकारयात प्राप्त दुई तिहाई व कांग्रेस ,"Posted on Sun Mar 27, 2011  5:30 pm NST","सेना समायोजनया मोडालिटी तयार यायेगु खँय् सहमति जुइवं आः वर्तमान सरकारय् मधेसी जनअधिकार फोरम नं दुहां वनीगु निश्चित दु। उकिया लागिं फोरम अध्यक्ष उपेन्द्र यादव समेत च्वनाः माओवादी अध्यक्ष प्रचण्ड व एमाले अध्यक्ष एवं प्रधानमन्त्री झलनाथ खनाल दथुइ सहमति नं जूगु दु। यादवया फोरम नं सरकाय् दुहां वनेसातकि थ्व सरकार बहुमत प्राप्त जक मखु दुई तिहाई बहुमत प्राप्त सरकार जुइ। दुई तिहाई प्राप्त जुइ सातकि थ्व सरकार संविधान दयेकेगु ज्याय् समेत हावी जुइ फइ। संविधान दयेकेगु ज्याय् यदि छुं बुँदाय् सहमति जुइ मफुत धाःसा मतदान यायेगु व दुई तिहाई बहुमतं पारित याना छ्वयेगु व्यवस्था दु। उकिं सरकारयात प्राप्त थ्व दुई तिहाई बहुमतं कन्हय् संविधान दयेकेगु ज्याय् समेत सुविधा जू वनीगु खनेदु । तर संविधान थेंज्याःगु देशया सम्पूर्ण जनतां पालना यायेमाःगु दस्तावेज मात्र दुई तिहाइं पारित यायेगु ज्या मजूसा बांलाः। सरकारयात कांग्रेसं समर्थन मयाःगु कारणं कन्हय् संविधान दयेकेगु ज्याय् नं अनेक बुँदाय् कांग्रेसं बिमती क्यने फइगु सम्भावना दु। उकिं दुई तिहाई बहुमत दु धकाः कांग्रेसयात पिने वांछ्वयेगु पाय्छि जुइ मखु। वयात नं सहमति हयाः जक संविधान दयेकेगु कुतः जुइमाः। लिसें कांग्रेसं नं दुई तिहाई बहुमतं पारित याःगु बुँदायात जिमिसं माने याये मखु धायेगु पाय्छि जुइ मखु। कांग्रेस यदि प्रजातान्त्रिक पार्टी खःसा बहुमतयात स्वीकार यायेगु बाहेक वयाके मेगु विकल्प मदु। बहुमतं नं अल्पमतया सम्मान यायेगु, अल्पमतं नं बहुमतया कदर यायेगु ज्या न्ह्यात धाःसा संविधानयात स्वीकार यायेत सहज जू वनीगु खइ ।",http://www.nepalmandal.com/content/13202.html
आकार तःधंका यंकेगु एमालेया अभियान ,"Posted on Mon Mar 28, 2011  5:14 pm NST","चिचीधंगु वाम पार्टीतय्त छप्पँ यानाः तःधंगु पार्टी दयेकेगु अभियान एमालें न्ह्याकाच्वंगु खँ पिहांवःगुलिं एमाले समर्थक कार्यकर्तातय्त अवश्य नं लय्तायेकूगु दयेमाः। संविधानसभाय् दुथ्याःगु व थःगु मोडेलया बिचाःनाप मिले जूपिं वामपन्थी पार्टीतय्त छथाय् तयाः तःधंगु पार्टी दयेकेगु थ्व कुतः च्वछायेबहः नं जू। नेपाःया राजनीतिइ एमालें गुगु वामपन्थी धार ज्वंगु खः, थ्व धार जनताय् स्थापित जुइधुंकूगु दु। आःया इलय् वामपन्थयात एमालें थें सुधार यानाः न्ह्याकेगु लाकि माओवादीं थें परम्परागत रुपं न्ह्याकेगु धइगु निगू धार हे जक मुख्य खः। थ्व बाहेक मेगु धारया खास हे अर्थ मखु। उकिं थ्व निगू मू धारय् न्ह्यानाच्वंगु वामपन्थी पार्टीत थःथःगु अवधारणा कथंया वाम पार्टीइ एकीकृत जू व धाःसा उकिं थःगु धारयात अझ शक्तिशाली याना बीगु निश्चित दु। लिपांगु इलय् वयाः छगू ईया दिग्गज वाम नेतातय्सं नं तःधंगु छगू छगू पार्टीइ थःपिंत आवद्ध याना यंकूगुलिं नं सीदु, आःया चीधंगु वाम पार्टी नं न्हापा ला लिपा कन्हय् वनाः छगू छगू तःधंगु पार्टीइ आवद्ध जू मवँसें मगाः। बरु थ्व खः कि तःधंगु पार्टीतय्सं थःपिं तःधं धकाः चीधंगु पार्टीयात थः दुने विलय याना छ्वयेगु धइगु मानसिकता दयेके मजिउ। पार्टी चीधंसां अन बिचाः तःधंगु व बांलाःगु नं दयाच्वनेफु। अज्याःगु बिचाःयात थःगु पार्टीं अनुशरण याना वनेमाः। उकिं पार्टीयात हित हे याइ। एमालेया हकय् धायेगु खःसा थ्व पार्टी संविधानसभाया निगूगु तःधंगु पार्टी जुइगु तकं सम्भावना दुगुलिं थ्वलिसे बिचाः मिले जूगु चीधंगु पार्टीत उकी हे आवद्ध जुयाः थःगु समेत शक्ति विस्तार यायेगु बांलाःगु हे खँ जुइ ।",http://www.nepalmandal.com/content/13224.html
तराईलय् जुयाच्वंगु गतिविधिया अर्थ छु? ,"Posted on Tue Mar 29, 2011  7:27 pm NST",आकाझाकां शुरु जुया वःगु मधेसवादी दलतय् सक्रियताया नापनापं तराई लागाय् बम विस्फोटया घटना नं अप्वया वःगु दु। वंगु वालंनिसें न्हिंन्हिं धइथें तराईया थीथी लागाय् न्ह्यानाच्वंगु गाडीइ तकं बम मुइकेगु ज्या जुयाच्वंगु दु। आः तक बागू दर्जन धइथें अज्याःगु घटना जुइधुंकूगु दुसा उकी लानाः आपालं मनूत घाःपाः जूगु दु। थज्याःगु श्रृंखलावद्ध घटनां यानाः तराई लागाय् हानं न्हापा थें हे आतंकपूर्ण हत्या हिंसाया ज्याझ्वः न्ह्याइगु जकं खः लाकि धकाः सर्वसाधारण जनता त्रसित जुयाच्वंगु दु । देशय् माओवादी व एमालेया उदारवादी खेमा जानाः सरकार गठन यायेवं भारत सक्रिय जुयाः सरकार विरुद्ध ज्याझ्वःत शुरु याना हःगु खः। थ्व झ्वलय् भारतं नेपाःया स्वंगू मधेसवादी दलया नेता लगायत न्हापांनिसें थः मनू धयातःम्ह सूर्यबहादुर थापायात समेत सःताः मन्त्र बियाहःगु ला झन सकस्यां प्रत्यक्ष हे खंगु खँ जुल। मधेसवादी दलतय्सं भारतय् याना वःगु उगु भेट लिपा हे तराई लागाय् थज्याःगु बम विस्फोटया घटना शुरु जुया वःगुलिं थुकिया लिउने गनं भारतया हे जकं ल्हाः दु लाकि धकाः शंका जुइगु स्वाभाविक खः। अथवा भारतया इशाराय् थ्वहे मधेसवादी दलतय्सं अज्याःगु ज्या यानाच्वंगु खः लाकि धकाः नं शंका जुइगु निश्चित खः। तराईलय् थज्याःगु घटना जुयाच्वंगुया कारण छु खः? घटना यानाच्वंपिनि माग छु खः? थ्व छुं माग हे तयाः जुयाच्वंगु ज्या खः लाकि देशय् आतंक मच्चे यायेत वा सरकार विफल यायेत जक जुयाच्वंगु ज्याखँ खः? थ्व खँ सीकाः उकिया निदान यायेमाःगु आवश्यक दु। तराईलय् जुयाच्वंगु थ्व गतिविधियात सामान्य रुपं कायेगु पाय्छि जुइ मखु ।,http://www.nepalmandal.com/content/13236.html
अर्थ सचिवं कुर्सी त्वःतेवं पिदंगु तरंग ,"Posted on Thu Mar 31, 2011  8:01 pm NST",प्रशासनिक ख्यलय् कुशल व इमान्दार धकाः नांजाःम्ह अर्थ सचिव रामेश्वर खनालं अर्थमन्त्रीया दवाव फये मफयेमाः मन्त्रालय त्वःतादीगु घटनां देय्या प्रशासन जक मखु राजनीतिइ तकं मेगु कथंया तरंग हया बिउगु दु। स्वच्छ छबी दुम्ह प्रशासक सुगतरत्न कंसाकारयात याःगु पूर्वाग्रही कारवाही लिपा आः अर्थ सचिव खनालयात वःगु थ्व दवावं देशयात राजनीतिक पार्टी व उकिया नेतातय्सं थःपिनि व्यक्तिगत सम्पत्ति हे तायेकूगु खः लाकि धकाः शंका यायेमाःगु अवस्था हया बिउगु दु । सचिव खनाल देशय् नकली भ्याट बील दयेकाः राजश्व छले याःपिं हाकु बन्जाःतय्त कारवाही यायेमाः धइगु पक्षयाम्ह खः। तर अर्थमन्त्री भरतमोहन अधिकारीं व्यापारीतय् दवावं यानाः वय्कःयात उगु ज्या याके मबिउगु कारणं निम्हेसिया दथुइ तनाव ब्वलनाच्वंगु खः। तर अन्तिमय् बांलाःगु पक्षय् अडान काःम्ह सचिवं बाध्य जुयाः कुर्सी त्वःता वंगुलिं राजनीतिक दल व उकिया नेता जुयाच्वंपिं मन्त्रीतय्सं शासन सत्तायात गुकथं हाकुबन्जाःतय् हितय् दुरुपयोग यानाच्वन धइगु खँ खुलस्त याना बिउगु दु। अर्थ सचिव खनालया थ्व प्रकरणं माओवादी व एमाले जानाः गठन जूगु थ्व सरकारय् समेत संकट हया बीगु सम्भावना दु। छाय्धाःसां सचिव खनाल न्हापा माओवादी सरकारय् नं सचिव हे जुयाः ज्या यासें माओवादीयात गाक्कं ग्वाहालि याःम्ह खः। उकिं वय्कःया इमान्दारिता माओवादीं बांलाक हे सिउ। अज्याःम्ह मनूयात यदि एमालें लिकायेगु धाल धाःसा उकिं सरकारयात संकटय् लाकीगु निश्चित दु। सरकारं इमान्दार राष्ट्रसेवकयात संरक्षण यायेगु पलाः ल्ह्वेनमाः ।,http://www.nepalmandal.com/content/13263.html
अर्थमन्त्री व व्यापारी स्वापूया छानबीन जुइमाः ,"Posted on Fri Apr 1, 2011  7:49 pm NST",अर्थ सचिव रामेशवर खनालं आकाझाकां मन्त्रालय त्वःता वंगु घटनां अर्थमन्त्री भरतमोहन अधिकारी व हाकुबजाः याइपिं व्यापारीतय् दथुइ कायम जुयाच्वंगु गलत स्वापूया आपालं खँ उजागर जुया वःगु दु। खास यानाः अर्थमन्त्री अधिकारीयात अर्थमन्त्री दयेकेगु लागिं व्यापारीतय् छगू पुचलं गुकथं 'लगानी' याःगु जुयाच्वन धइगु खँ सार्वजनिक जूगु दु। वय्कःयात अर्थमन्त्री दयेकाः वय्कःपाखें लबः कायेत व्यापारीतय् छगू पुचलं एमालेयात करोडौं दां 'चन्दा' बिउगु खँ पिहां वःगु दु। व्यापारीतय्पाखें काःगु चन्दाया ब्याज पुले कथं हे अर्थमन्त्री अधिकारीं नकली भ्याट बील दयेकाः राजश्व छले याःपिं व्यापारीतय्त यायेत्यंगु कारवाहीया प्रक्रिया पना बिउगु द्वपं वःगु दु। व्यापारीतय्के ध्यबा कयाः पार्टी चले यायेमाल धाःसा उकिया गज्याःगु मूल्य पुले माली धइगु खँया नमूना थ्व घटना खः। अर्थ सचिव खनालं उमित नं कारवाही यायेमाः धइगु पक्षयाम्ह खःसा अर्थमन्त्री कारवाही मयाकेगु पक्षय् लानाच्वंगु कारणं हे निम्हेसिया दथुइ मनमुटाव जुयाः सचिवं ज्या त्वःतेमाःगु खँ न्ह्यःने वःगु दु। अय् जूगुलिं अर्थ सचिवं ज्या त्वःतूगु थ्व मामिलायात अथें त्वःता छ्वयेगु पाय्छि जुइ मखु। थ्व प्रकरण लिउने सुलाच्वंगु मेमेगु पक्षयात कयाः दुग्यंक हे छानवीन यायेमाःगु आवश्यकता आः न्ह्यःने वःगु दु। देशय् भ्रष्टाचारी व अख्तियार दुरुपयोग याइपिंत कारवाही यायेगु लहर वयाच्वंगु इलय् थ्व प्रकरणय् नं उकथंया हे छानबीन यायेमाःगु खनेदु। यदि थ्व सरकार देशं धाथें हे भ्रष्टाचार उन्मुलन यायेमाः धइगु पक्षय् दुसा थ्व प्रकरणय् छानबीन याकेगु लुखा चायेका बीमाः ।,http://www.nepalmandal.com/content/13277.html
"क्रिकेट, दक्षिण एशिया व नेपाः ","Posted on Sun Apr 3, 2011  3:51 pm NST","क्रिकेटया विश्वकप कासा नकतिनि क्वचाल। थुगुसी दक्षिण एशियाली देशय् जूगु जूगु थ्व श्रृंखलाया अन्तिम कासाय् निगू दक्षिण एशियाली देश हे लाःगु कारणं विश्वकप नं दक्षिण एशियाय् हे थात। नेपाः नं दक्षिण एशियाली पुचःया हे छगू मुलुक जूगु कारणं थ्व नेपाःया लागिं नं लसताया खँ खः। थुकी नेपालं विश्वकप सुनां ल्ह्वन धइगु खँय् अपाय्च्वः चिउताः तयेमाःगु खने मदु । वास्तवय् थुगुसी जूगु विश्वकपं हानं छक्वः थ्व पुष्टि याना बिउगु दु कि थ्व लागाया लागिं क्रिकेट छगू कासा जक मखु, निगू देय् दथुइ स्यनाच्वंगु राजनीतिक समस्या समाधान यायेगु छगू शिष्ट माध्यम नं खः। भारत व पाकिस्तानया राजनीतिक नेतातय्सं क्रिकेटया छगू कासायात उकथं प्रयोग यानाः 'क्रिकेट कुटनीति' यात हानं छक्वः थाय् बिउगु खः। उकथं हे भारत व श्रीलंका दथुइ जूगु कासायात नं निगू देय् दथुया स्वापू अझ क्वातुकेगु अवसरया रुपय् निगू देय्या नेतातय्सं छ्यःगु खनेदत। शायद थज्याःगु कारणं यानाः नं जुइमाः, दक्षिण एशियाय् क्रिकेटयात 'महान कासा' धायेगु याः। गन तक नेपाःया खँ दु, वंगु छुं दशक न्ह्यवंनिसें नेपालं नं क्रिकेटय् तःधंगु विकास याना वःगु खनेदु। नेपालं मेगु कासाय् मखुसां क्रिकेट छगुली चाहिं विश्वकप म्हितूगु स्वये खनी धकाः थ्वहे पुस्ताया मनूतय्सं आशा याना हःगु समेत न्यने दयाच्वंगु दु। क्रिकेटया विश्व महारथीत थःगु हे जःखः दुगु ल्याखं नेपालं उकिया लबः काये फत धाःसा थौंया पुस्तां यानाच्वंगु थ्व आशा सत्यय् महिली नं धाये फइ मखु। थ्व ल्याखं नं विश्वकप दक्षिण एशियाय् हे लाःगु थ्व अवसर नेपाःया लागिं सुखद जूगु दु ।",http://www.nepalmandal.com/content/13292.html
हानं छक्वः राष्ट्रपतिया विवादास्पद अभिव्यक्ति ,"Posted on Mon Apr 4, 2011  4:44 pm NST","राष्ट्रपति डा. रामवरण यादव थःपिनि अभिव्यक्ति व थीथी कथंया गतिविधिं यानाः हानं छक्वः विवादय् लाःगु दु। खास यानाः जेठ १४ गते संविधान मवल धाःसा छु यायेगु वा उगु संविधानयात गुगुं छगू दलं अस्वीकार यात धाःसा छु यायेगु धकाः वय्कलं प्वंकादीगु अभिव्यक्ति देशय् विद्यमान संविधानयात मल्वःगु जक मखु, वय्कःया थ्व अभिव्यक्तिया लिउने छु खँ सुलाच्वंगु दु धकाः मनूतय्त मालेत तकं बाध्य याना बिउगु दु । अन्तरिम संविधानय् दुई तिहाई बहुमतं संविधान पारित याये जिउ धकाः स्पष्ट च्वयातःगु दु। तर राष्ट्रपतिं दुई तिहाई बहुमतया संविधानयात जनतां स्वीकार याइ मखु धकाः अभिव्यक्ति बीगु आःया संविधानयात अस्वीकार यायेगु खः। थौंकन्हय् संसदया दुई तिहाई वामपन्थी पार्टीत जानाः सरकार गठन याःगु व उमिसं आः संविधान नं जारी यायेफुगु सम्भावना खंकाः हे राष्ट्रपति यादवपाखें थज्याःगु अभिव्यक्ति वःगु खः लाकि धकाः आशंका जुइगु अस्वाभाविक मखु। वामपन्थीतय् बहुमतं तयार याःगु संविधानयात नेपाली कांग्रेसं स्वीकार याइगु सम्भावना मदुसा उकियात भारतं नं स्वीकार याये मखु धइथेंज्याःगु संकेत वयाच्वंगु दु। संविधानसभाया माग यानाः झिदँ तक जनयुद्ध याना वःगु पार्टी माओवादीं तकं दुई तिहाई बहुमतं पारित याःगु संविधान स्वीकार याये धकाः आँट याना वःगु अवस्थाय् नेपाली कांग्रेस थेंज्याःगु जनमतयात हे विश्वास याइगु पार्टीं दुई तिहाईया मतयात स्वीकार याये मखु धायेगु पाय्छि मखु। राष्ट्रपतिं बरु कांग्रेसयात दुई तिहाई बहुमतं पारित याःगु दस्तावेज स्वीकार यायेमाः धकाः थुइका बीगु ज्या यानादीगु बांलाइगु खइ ।",http://www.nepalmandal.com/content/13309.html
नकली भ्याट बील दयेकूपिंत कारवाही या ,"Posted on Tue Apr 5, 2011  5:09 pm NST",नकली भ्याट बील दयेकाः राजश्व छले याःपिं व्यापारीतय्त कारवाही यायेगु खँयात कयाः संसदया सार्वजनिक लेखा समितिं फाइल झिके याःगु दु। थ्व बारे स्वनातःगु छानबीन पुचलं नकली भ्याट बील दयेकाः राजश्व छले याःपिं व्यापारीतय् नां नं तयार याना तयेधुंकूगु दु। तर कारवाही न्ह्याकेगु ज्या धाःसा सरकारं यानाच्वंगु मदु। कारवाही मयाःगु कारण सरकारयाके आँट मदयाः मखु। कारवाही यायेमाःपिं धकाः नां पिहां वयाच्वंपिं व्यापारीतपाखें मेगु हे कथंया लबः कायेगु उद्देश्य मन्त्रीतय्सं तयातःगु कारणं हे उमित कारवाही मयासे तयातःगु जुयाच्वन धइगु खँ आः वयाः सी दया वःगु दु। अर्थ सचिव रामेश्वर खनालं आकाझाकां बियादीगु राजीनामां थ्व खँ उजागर जूगु खः। अर्थमन्त्री भरतमोहन अधिकारीं उकी नां दुथ्याःपिं व्यापारीत पाखें आर्थिक लाभ कायेगु ज्या याःगुलिं कारवाही मन्ह्यानाच्वंगु खँ सार्वजनिक जुइवं आः कारवाही न्ह्याकेगु चर्चा नं जूगु खः। नकली भ्याट बील दयेकाः करोडौं तका बराबरया राजश्व हिनामिना याःपिं मनूत मध्ये छम्ह सत्तारुढ पार्टीया सभासद् लिसें व्यापारी विनोद चौधरीया नां नं लानाच्वंगु दु। यदि थुकी सरकारं कारवाही न्ह्याकल धाःसा सभासद् चौधरीयात पदमुक्त यायेगु ज्या समेत एमालें यायेमाः। सभासद् थेंज्याःगु पदय् च्वनाः नं राजश्व ठगी थेंज्याःगु घच्चायापुगु ज्या याःगुलिं उमित ला झन हे कडा कारवाही जुइमाः। भ्याट बील छले याःपिं व्यापारीतय् नां सरकारं सार्वजनिक मयाःसां उमिगु नां बजारय् धाःसा वयाच्वनेधुंकूगु दु। यदि आः नं उमित कारवाही मयात धाःसा सरकारय् च्वनेगु नैतिकता थुमिके दइ मखु ।,http://www.nepalmandal.com/content/13330.html
अन्ततः संविधान मवइगु हे जुल का मखुला? ,"Posted on Sun Apr 10, 2011  7:26 pm NST","न्ह्याथे यानाः नं जेठ १४ गते संविधान जारी यायेमाः धकाः लगे जुयाच्वंपिं राजनीतिक पार्टीया नेतातय्सं हे आः वयाः वकुन्हु संविधान वइ मखुत धकाः खुल्ला रुपं धयाहःगु दु। एकीकृति माओवादी, नेपाली कांग्रेस व नेकपा (एमाले)या जिम्मेवार नेतातय्सं हे आः जेठ १४ गते संविधान वइ मखुत धया हःगु कारणं राजनीतिक पार्टीत आः संविधान बीगु सिबें मबीगु हे लँय् वनेधुंकल धइगु खँ प्रस्ट जूगु दु। वास्तवय् जेठ १४ गते संविधान जारी यात हे धाःसां नं अपूर्ण व मुख्य बुँदा हे मदुगु संविधान जक बी फइ धकाः न्हापा नं खँ पिहां वःगु खः। तर पार्टीया उगु खँय् जनतापाखें दवाव वयेवं पार्टीतय्सं खः थें च्वंक छुं भचा ज्या याःगु नं खः। तर पूवंके धाःसा मफुत। तसकं दुर्भाग्यया खँ ला थ्व दु कि नेतातय्सं संविधान दयेकेगु ज्या यायां हे दयेके सिमधःगु मखु। दयेकु दयेकुं हे ई मगाःगु नं मखु। संविधान दयेकेगु सिबें सरकार दयेकेगु ज्याय् अप्वः केन्द्रित जूगु कारणं थथे जूवंगु खः। उकिं थ्व नेतातय्के संविधान दयेकेत ई मगात धकाः जनता समक्ष क्षमा फ्वनेगु अधिकार नं मदु। सरकार दयेकेगु ज्याय् तक्यनाच्वंपिं राजनीतिक पार्टीतय् कचवं आः तक नं क्वचाःगु मदुनि। थ्व दौरानय् सरकार दयेकेगु खँय् नेतातय् दथुइ तःक्वः हे बैठक च्वन, तर संविधान दयेकेगु ज्याय् वयाच्वंगु कचवंयात गय् यानाः समाधान यायेगु धकाः गबलें छक्वः हे शीर्ष नेतात बैठक च्वंगु मदु। संविधानया छुं छुं विधाय् अझ नं विवाद दनि। तर उगु विवाद चीकेगु सवालय् गबलें सहलह जूगु जनतां मसिउ। उकिं संविधान दयेके मफुगु सिबें नं मदयेकेगु षडयन्त्र जकं दलतय्सं यानाच्वंगु मखु ला?",http://www.nepalmandal.com/content/13397.html
बैशाख १४ गते यायेत्यंगु बन्दया संकेत ,"Posted on Tue Apr 12, 2011  7:25 pm NST","संविधान जारी यायेगु पाय्छि लछि ल्यं दइगु ईया संकेत बी कथं नेवाः व तामांग जाति जानाः थ्वहे वइगु बैशाख १४ गते निगुलिं जातिया प्रदेश बन्दया आह्वान जूगु दु। नेवाः व तामांग जाति जानाः याःगु थ्व ज्याझ्वःया थीथी कथंया महत्व दुगु जुयाः थुकियात राज्यपाखें गम्भीर रुपं कायेमाःगु आवश्यकता दु। खतुं थ्व इलय् मनूतय्त बन्द, हडताल, जाम थेंज्याःगु ज्याझ्वः धइगु पटक्क हे मयये धुंकल, उकिं नेवाः व तामांग जाति जानाः यायेत्यंगु थ्व बन्दयात नं मनूतय्सं सकारात्मक रुपं मकायेफु। तर थुकिं देय्या भविष्य कीगु संविधान इलय् हे पिकायेगु लिसें स्वय्म नेवाः व तामांग जातिया स्वापूयात क्वातुकेगु सवालय् धाःसा ठोस पलाः छीगु जुयाः सम्बद्ध जातितय् लागिं थुकिया बिस्कं महत्व दु। थौंकन्हय् तामांग व नेवाः प्रदेशया सीमायात कयाः निगू पक्षीय संवाद न्ह्यानाच्वंगु दु। थज्याःगु इलय् छगू पक्षं थःपिनिगु प्रदेश बन्द थेंज्याःगु ज्याझ्वः याना बीबलय् गनं निसें गन तक बन्द यायेगु धइगु विवाद पिहां वयाः निगू पक्षया सौहार्दपूर्ण स्वापूयात स्यंकेगु ज्या यायेफु। उकिं तामांग जातिं यानातःगु बन्दया झ्वलय् नेवाःतय्सं नं समर्थन यानाः उकियात अझ सशक्त याना बिउगु सकारात्मक खँ खः। लिसें थुकिं छगू मेगु छु नं संकेत बी धायेबलय् जेठ १४ गते यदि संविधान जारी मजुल धाःसा उकिं नेवाः व तामांग थें मेमेगु जातीय पुचःतय्त नं आन्दोलित याना बी। थौं देशय् संविधान मवसें मगाः धकाः हालाच्वंपिं मुख्य पुचः धइपिं जातीय पुचःत हे खः। थुपिं आन्दोलित जुया वल धाःसा उकिया लिच्वः खतरनाक जुइ। बैशाख १४ या बन्दयात उकिया संकेत कथं थुइकेमाः ।",http://www.nepalmandal.com/content/13439.html
थाय्थासय् जुयाच्वंगु आक्रमणया संकेत छु? ,"Posted on Wed Apr 13, 2011  5:00 pm NST","देय्या थीथी जिल्लाय् गोली प्रहार आदि थेंज्याःगु घटनात जुयाच्वंगु हे इलय् राजधानी येँय् नकतिनि हे जक राज्यमन्त्री नियुक्त जुयादीम्ह भाजु गोकर्ण बिष्टयात सांघातिक आक्रमण जूगु दु। थःलिसे छुं हे सरोकार मदुपिं व छुं कालबिल हे यायेम्वाःपिं मनूतय्सं वय्कःयात आक्रमण याःगु खनेदु। थ्व छगू देय्या गृह प्रशासनय् वयाच्वंगु ग्यानापुगु हाथ्या ला ख हे खत, उकिया नापनापं देय्न्यंकं हे थज्याःगु आक्रमण यानाः देशय् आतंक मच्चे यायेत छुं पुचः सांगठनिक रुपं हे सक्रिय जुयाच्वंगु खः लाकि धइगु आशंका समेत यायेमाःगु अवस्था वःगु दु। मखुसा छुंतां म्वायेक थज्याःगु आक्रमण सुं नं मनूयात थुकथं जुयाच्वने म्वाःगु खः । देशय् याकनं हे न्हूगु संविधान जारी यायेगु तयारी जुयाच्वंगु दु। यदि संविधान जारी जुयाः उकियात जनतां स्वीकार यात धाःसा संविधान विरोधी तत्वतय्सं देशय् खलबल पिकायेत स्वइगु निश्चित दु। छुं जुयाः संविधान पिहां मवल धाःसां नं उकियात कयाः जनतां प्वंकीगु आक्रोशया लबः कयाः मेगु तःधंगु घटना यायेत नं छुं तत्वत सक्रिय जुयाच्वंगु दयेफु। उगु इलय् तःधंगु घाराघुरु यायेगु तयारी कथं हे थज्याःगु छिटफुट घटनात आः हे यानाच्वंगु नं जुइफु। उकिं थ्व घटनायात सामान्य रुपं कायेगु पाय्छि मजू । थ्व इलय् देशय् गृह प्रशासन स्वइम्ह मन्त्री नं मदु। प्रधानमन्त्री स्वयमं गृह नं स्वयाच्वंगु दु। तर प्रधानमन्त्रीं गृह स्वयेगु पाय्छि मजू धकाः न्हापा नं खँ पिहां वयाच्वंगु खः। उकियात पुष्टि यायेगु कथंया घटनात आः जुया वःगु दु। उकिं नं सरकारं गृह प्रशासन चुस्त यायेत तुरुन्त हे माःगु पलाः ल्ह्वनेमाःगु दु ।",http://www.nepalmandal.com/content/13456.html
उद्यमि व्यवसायीतय् न्हूम्ह नायःपाखें आशा ,"Posted on Thu Apr 14, 2011  3:38 pm NST",देय्या दकलय् तःधंगु औद्योगिक व्यापारिक संगठन नेपाल उद्योग वाणिज्य महासंघया निर्वाचनं नांजाःम्ह उद्योगपति सुरज वैद्ययात न्हूम्ह अध्यक्ष ल्यःगु दु। न्हापा न्हापा सहमतिं अध्यक्ष ल्ययेगु परम्परा जुया वयाच्वंगु  महासंघय् थुगुसी न्हापांखुसी पूरा प्यानल दयेकाः पदाधिकारीतय् निर्वाचन जूगु खः। थुकी छगू निगू त्वःताः आपालं पदय् वैद्य पुचः हे त्याना वःगु कारणं महासंघय् ज्या यायेत वय्कःयात सहज अवस्था दइगु विश्वास यायेफु । तर थौं देय् गुगु संक्रमणकालं न्ह्याः वनाच्वंगु खः थ्व इलय् नेपाल उद्योग वाणिज्य महासंघया अध्यक्ष जुइगु धइगु अःपुगु ज्या धाःसा मखु। राजनीतिक कारणं यानाः उद्योग व्यवसाय चौपट जुयाच्वंगु ला द हे दु। उकिया नापनापं प्रचण्ड रुपं लागू जुयाच्वंगु लोड शेडिंग व मजदूरतय्सं इलय् ब्यलय् यानाच्वनीगु हडतालं व्यवसायीतय्सं छुं याये धकाः कुतः याःसां नं याये फइगु अवस्था मदु। उखे औद्योगीकरणपाखे तीव्र गतिं न्ह्याः वनाच्वंगु जःलाखःला देय् चीन व भारतलिसे यायेमालीगु प्रतिस्पर्धां नेपाःया औद्योगिक भविष्यया बांलाःगु तस्बीर खिचे यानाच्वंगु मदु। थज्याःगु सकसपूर्ण अवस्थाय् उद्यमि व्यापारीतय् न्हूम्ह नेतां मुलुकया औद्योगिक ख्यःयात न्ह्यःने न्ह्याकेगु सिबें आः ल्यनाच्वंगु अवस्थायात जक मस्यंकुसे ल्यंका तये फुसां तःधं जुइगु खँय् शंका मदु। अथे खःसां छगू जोश व जाँगर ज्वना वःम्ह न्हुम्ह नायलं ध्वस्त जुयाच्वंगु ख्यःयात सुधारया छुं ज्या याइ ला धकाः उद्यमितय्सं आशा याइगु धाःसा स्वाभाविक खः। थ्व ई चिचीधंगु उपलब्धीं हे यक्व लबः कायेमाःगु ई खः ।,http://www.nepalmandal.com/content/13474.html
किसुनजीपाखें सयेकेमाःगु आदर्श ,"Posted on Mon Mar 7, 2011  7:59 pm NST","नेपाली राजनीतिया छगू कालखण्ड पूरा हे थःगु नेतृत्वय् न्ह्याकेत ताःलाःम्ह कृष्णप्रसाद भट्टराईया निधनं मुक्कं देय् शोकाकुल जूगु दु। खास यानाः २०६२-६३ या आन्दोलनय् राजतन्त्र चीके मजिउ धकाः न्ववाःगु कारणं भट्टराई तसकं आलोचित जुयादीगु खः। तर उगु इलय् राजतन्त्र चीके मजिउ धकाः वय्कलं गुगु तर्क तयादीगु खः उकियात धाःसा थौ नं सुनां नं काटे याये मफुगु मुलुकया विडम्बना जुयाच्वंगु दु। वय्कःया बिचाः खः, देशय् राजतन्त्र दत्तले मुलुक सुयां उपनिवेश जुइ मखु, जुजुं थःगु व्यक्तिगत स्वार्थया लागिं जकसां देय्या सार्वभौमसत्ता बचे याना तइ। वय्कःया अनुमान खः, मुलुकं राजतन्त्र चिला वनेसातकि थ्व देय्या स्वतन्त्र अस्तित्वय् संकट वइ। थौं देशय् राजतन्त्र मदयेधुंकाः वय्कलं अनुमान याः कथं हे मुलुकया स्वतन्त्र अस्तित्वय् हे संकट वयाच्वंगु दु । राजतन्त्र मदयेधुंकाः मुलुकया नेतृत्व काये माःपिं नेतात फुक्क हे भारतपरस्त जुया बिउगु कारणं थौं देश भारतया इशारा मदयेक छपलाः तक हे न्ह्यःने वने मफुगु अवस्थाय् थ्यंगु दु। थुकिं सी दु, किसुनजीया खास चिन्ता जुजुया अस्तित्व मखु, मुलुकया अस्तित्व खः। जुजु मदये सातकि थ्व देशय् भारतं गज्याःगु मिखा तइ धइगु खँ वय्कलं सखे बांलाक हे सिउ। उकिं हे वय्कःपाखें अज्याःगु अभिव्यक्ति वःगु जुइफु। उकिं आः धाथें हे किसुनजीया म्हगस पूवंकेगु खःसा मुलुकय् वयाच्वंगु थ्व संकटयात ज्यंकेगु कुतः जुइमाः। पदय् च्वनां नं तुयुगु वसः गथे यचुका तयेगु धइगु नैतिक आदर्श ला नेपाली राजनीतिज्ञतय्सं किसुनजीपाखें मसयेकुसें हे मगाः। मखुया वय्कःयात श्रद्धांजली प्वंकेगु नैतिकता नं वय्कःपिंके दइ मखु ।",http://www.nepalmandal.com/content/12940.html
स्थानीय जनताया विरुद्ध माओवादी पुचः ,"Posted on Mon Mar 7, 2011  8:01 pm NST","माओवादीया भ्रातृ संगठनतय्सं हानं छक्वः स्वनिगःया स्थानीय जनता विरुद्ध ज्या यायेगु शुरु याना हःगु दु। आः नकतिनि हे वःगु समाचार कथं येँया  १३ वडाय् लाःगु छगू गल्लिइ जबर्जस्ती बिजुलीया हाइटेन्सन तार तयेगु ज्याय् माओवादी समर्थित वाईसीएलया छुं कार्यकर्ता व उगु लागाया स्थानीय नेवाः जनताया दथुइ कचवं जूगु दु। बिजुलीया तार भूमि क्वं यंकेगु बांमलाःगु खँ ला मखु, वास्तवय् जुइ माःगु नं अथे हे खः। तर उगु लागाय् गुगु नियतं तार तयेगु ज्या जूगु खः, व धाःसा अवश्य नं बांलाःगु खँ मखु। छगू खालीगु जग्गाया च्वं वनाच्वंगु तारयात गल्लिया क्वं तयेगु उगु ज्या वास्तवय् तारया क्वय् लानाच्वंगु जग्गाया भाः थकायेत जक याःगु जुयाच्वन। थुकी उगु जग्गा दंक न्यानाः उकियात थिकयेक मीगु कुतः यानाच्वंपिं भूमाफियातय्गु नं ल्हाः दु धइगु खँ वःगु दु। वाईसीएलं भूमिया क्वं बिजुलीया तार यंकेगु थज्याःगु ज्या मेमेथाय् नं याना तयेधुंकूगु खःसा आः नं उकियात लसकुस याये फइगु खः। तर आः स्थानीय जनतां हे उकिया विरोध यानाच्वंगु कारणं वाईसीएलं उगु ज्या तत्काल हे दिकेमाःगु खः। थ्व स्वयां न्ह्यः गबलें माओवादी समर्थित मजदूर संगठन, गबलें विद्यार्थी संगठनतय्सं स्वनिगःया स्थानीय जनतालिसे अभद्र व्यवहार याःगु कारणं मुक्कं माओवादीयात हे मछिनीगु अवस्था सिर्जना जूगु खः। छुं ई दीधुंकूगु अज्याःगु हे व्यवहार आः हानं शुरु जुया वःगुलिं स्थानीय जनता आतंकित व आक्रोशित जुया वःगु दु। यदि उमिगु व्यवहार थथे हे जुयाच्वनीगु खःसा अज्याःपिं गृहमन्त्री मदयेकूगु ठीक हे जुल धाइपिं नं पिहां वःगु दु।थज्याःगु ज्यायात नियन्त्रण याये हे माः ।",http://www.nepalmandal.com/content/12942.html
हाकनं वःगु मधेस विद्रोहया ख्याच्वः ,"Posted on Tue Mar 8, 2011  7:18 pm NST","देशय् वामपन्थीत जानाः सरकार गठन यायेसातकि उकियात वाम ध्रुवीकरण जुल धासें छगू पुचलं लोकतान्त्रिक गठबन्धन दयेकेगु कुतः याःगु खःसा मधेसवादीतय्सं सरकार गठनया नापनापं हानं मेगु मधेस विद्रोहया ख्याच्वः बिउगु दु। मधेसवादी पार्टीतय्सं मधेस मुक्तिया लागिं यानाच्वंगु आन्दोलन व तयाच्वंगु सः निश्चय नं जायज खः। तर मधेसवादी दलया नेतातय्के दुगु पदलोलुपता व लोभी चरित्रं यानाः मधेस आन्दोलन छगू कथं तहसनहस जुयाच्वंगु थौंया अवस्था दु। सदनय् थ्यनेवं अन सत्ताया लागिं जुइगु थीथी कथंया कासाय् ततक्यनाः मधेसी नेतात छगू कथं पथभ्रष्ट जुइधुंकूगु दु। उकिं उमिसं थौंकन्हय् थःपिं सरकारय् दुसा मधेस आन्दोलनयात वास्ता तक हे मयायेगु, सरकारय् मदुसा मधेस आन्दोलनयात सरकारय् वनेगु कार्ड कथं छ्यलेगु ज्या यानाच्वंगु दु। थ्वहे झ्वलय् वामपन्थी दलत जानाः दयेकूगु वर्तमान सरकारयात नं ख्याच्वः बी कथं उमिसं हानं छक्वः मधेस विद्रोह यायेगु खँ न्ह्यःने हःगु दु। उमिसं धयाच्वंगु थ्व मधेस विद्रोह मधेस व मधेसी जनताया लागिं स्वयां नं थःपिनि व्यक्तिगत स्वार्थया लागिं जक खः धइगु खँ प्रस्ट सीदु। उकिया नापनापं भारतयात नं मययाच्वंगु वर्तमान सरकार विरुद्ध विद्रोह यायेगु धकाः वःगु उगु ख्याच्वःयात गनं ग्वाहालि वयाच्वन धइगु खँ नं स्पष्ट दु। उकिं थज्याःपिं नेतात व उमिसं विद्रोहया नामय् याइगु साँठगाँठयात सम्बन्धित समुदायं बांलाक हे म्हसीकेमाः। अधिकारया लागिं मधेसी जनतां अझ नं विद्रोह याये मानि, थ्व यथार्थ खः। तर विद्रोहयात सत्ताय् वनेगु कार्ड दयेकीपिं नेतातपाखें मधेसी जनता धाःसा सतर्क जुइ हे माः ।",http://www.nepalmandal.com/content/12960.html
राज्यया कारणं बिजोग जूपिं हलियात ,"Posted on Wed Mar 9, 2011  6:27 pm NST","नेपाःया सुदूर पश्चिम लागाय् यक्व बुँ दुपिं जमिन्दारतय्सं थःथाय् बुँइ ज्या यायेत हलिया तइगु प्रथा तसकं पुलांगु खः। बुँइ ज्या याइपिं कृषी मजदूरत मध्ये हलियायात दकलय् क्वय्यागु तह कथं काइ। छाय्धाःसां जमिन्दारतय्सं अज्याःपिं हलियातय्त ज्या याःगु वापत ज्याला तकं बी मखु। न्हापा न्हापा बाज्या तापाःबाज्यापिंसं कयातःगु त्यासा पुइकेगु ल्याखं उमित हलिया कथं बुँइ ज्या याकातइगु खः। ज्या यात धकाः उमित ज्याला बी मखु। पुलांगु हे त्यासा कटे जुल धकाः क्यनी। ज्या यानाच्वंत्तले उमित च्वनेगु थाय् बी। अले बुँया उब्जनी हे नयेगु जुइ। थ्व हलियातय् थःगु छेँबुँ धइगु छुं नं दइ मखु। जमिन्दार हे उमिगु लागिं भगवान जुयाच्वनी । हलियातय्त थज्याःगु अवस्थापाखें मुक्त यायेमाः धइगु बांलाःगु भावना तयाः सरकारं हलिया मुक्तिया घोषणा ला याना बिल, तर मुक्त जुया वःपिं हलियातय्त गन तयेगु व छु ज्या बीगु धइगु बारे छुं हे योजना मदुगु कारणं मुक्त जूपिं हलियात झन् हे बिजोग अवस्थाय् लानाच्वंगु समाचार पिहां वःगु दु। सरकारं न्हापा कमैया प्रथा खारेज जुल धकाः  घोषणा याः थें हलिया प्रथा खारेजया ज्या नं जूवंगु दु। वास्तवय् राज्यं न्ह्याबलें नं हचुवाया भरय् केवल लोकप्रिय जुइत जक छुं नं ज्या याइगु जुयाच्वन धइगु खँ थुकिं प्रस्ट याना बिउगु दु। थथे हे मेमेगु सवालय् नं राज्यया हचुवा ज्यां आपालं जनता पीडित जुइ मालाच्वंगु दु । उकिं आः राज्यं थःपिंसं यानागु घोषणायात सार्थक साबित यायेगु खःसा मुक्त जूपिं कमैया व हलियातय् लागिं तुरुन्त हे उचित व्यवस्था याना बीमाःगु आवश्यकता दु ।",http://www.nepalmandal.com/content/12984.html
रुग्ण उद्योगयात ध्वस्त याइगु हडताल ,"Posted on Sat Mar 12, 2011  1:54 pm NST","तलब वृद्धिया माग यासें हानं छक्वः माओवादी मजदूरतय्सं देय्न्यंकं आन्दोलन शुरु याःगु दु। उमिसं तलब वृद्धि धइगु खँ न्ह्यःने तःसां नं थ्व वास्तवय् माओवादी मजदूर संगठन दथुइ नकतिनि जूगु कचवंया लिच्वः जक खः धइगु नं आभास दु। विभाजन लिपा थःपिनि संगठन विस्तार यायेगु ताः तयाः उमिसं थज्याःगु आन्दोलन याःगु खनेदु। तर छगू मजदूर संगठनया क्षेत्र विस्तार यायेगु लागिं पूरा देशया हे उद्योग व्यवसाय ध्वस्त जुइकथं ज्या याःगु धाःसा छुं नं कथं पाय्छि मखु। थ्व इलय् देशय् माओवादीया हे समर्थनय् सरकार न्ह्यानाच्वंगु दु। अले माओवादी मजदूरतय्सं हे आन्दोलनया नामय् कलकारखाना बन्द यानाच्वंगु दु। थुकिं माओवादी प्रति जनताय् गज्याःगु सन्देश वनी, थ्व खँय् माओवादी नेतातय्सं बिचाः मयाःगु विडम्बनापूर्ण खँ खः । लिसें मजदूरतय्सं तलब बढे या धकाः माग यायेगु थ्व पाय्छि ई खः लाकि मखु थ्व नं बिचाः यायेमाःगु विषय दु। छाय्धाःसां राज्यं लागू यानातःगु १६ घण्टे लोडशेडिंगं यानाः उद्योग व्यवसायं न्हिं बछि तक नं ज्या याये खनाच्वंगु मदु। लोडशेडिंगं यानाः देय्या आपालं कलकारखाना बन्द जुयाच्वंगु दुसा चले जूगु नं गुलि चले जुइगु खः धाये मफुगु अवस्था दु। थज्याःगु इलय् छुं नं त्वहचिनाः हडताल जुइबलय् उकिं कारखानायात पूर्ण रुपं बन्द याना बीगु सिबाय् मेगु ज्या याइ मखु। उकिं थ्व इलय् राज्यं तुरुन्त हे हस्तक्षेप यानाः समस्या ज्यंकेगु ज्या यायेमाः। उद्योग व्यवसायीतय्सं आंशिक रुपं माग पूरा यायेगु खँ न्ह्यःने हःगु दु। उकी सहमति जुइमाःगु खनेदु ।",http://www.nepalmandal.com/content/13016.html
जापानयात जूगु महाविनाशया आघात ,"Posted on Sun Mar 13, 2011  5:14 pm NST","नेपाःया छगू अभिन्न मित्र देय् जापानय् वःगु सुनामी व उकिया नापं ब्वःगु तःभुखाचं तःधंगु हे क्षति याना बिउगु समाचार वःगु दु। अन ब्वःगु ८.९ रेक्टर स्केलया उगु भुखाय्यात थुगु शताव्दीया हे दकलय् तःधंगु विनाशया रुपय् व्याख्या याना हःगु दु। भुखाचं खर्बौं तका बराबरया भौतिक नोक्सानी याना बिउगु दुसा द्वलंद्वः मनूतय् ज्यान वंगु अनुमान दु। थ्व महाविनाशं जापानया राष्ट्रिय प्रगतियात हे तःधंगु लिच्वः लाकीगु अनुमान याना हःगु दु गुगु स्वाभाविक खः। निक्वःगु विश्वयुद्धय् परमाणु बमं ध्वस्त जूगु जापानया जनतां थ्व इलय् नं वहे बमपाखें जूगु विनाशयात हे लुमंकाहःगु दयेमाः। थ्व विनाशं मुक्त जुइत जापानं हाकनं मेगु छगू युद्ध त्याकेगु सरह हे अथक मेहनत याये मालीगु खँय् शंका मदु। खतुं कडा परिश्रमया लागिं विश्वय् हे नांजाःपिं जापानी जनतां थ्व विनाशपाखें जूगु भौतिक क्षतियात मेगु दँबदँ लिपा हे पूवंकी जुइ। तर थुकी लानाः मदुपिं मनूतय् थःथिति, घाःपाः जूपिं मनूतय्त जूगु मानसिक आघात क्वलायेकेत धाःसा अझ नं ई काइतिनिगु खँयात नं ल्वःमंके मजिउ। थ्व इलय् जापानयात सम्पूर्ण विश्वं हे थःपिनि सहानुभूति व सहयोगया वर्षा हे यानाः हःपाः बीमाःगु आवश्यकता दु। नेपाःया प्रगतिप्रति न्ह्याबलें नं उदार जुयाः ग्वाहालि यायेत  नुगः चायेकीगु देय् जापानय् जूगु थ्व विनाशपाखें नेपाली जनतायात मर्माहत याइगु स्वाभाविक हे खः। जापानया थीथी शहरय् नेपाःया आपालं नागरिकत ज्या यानाच्वंगु दु। उमिगु सुरक्षा नं झीगु लागिं चिउताःया विषय जुइमाः। मेगु मखुसां, जापानयात झीगु दुनुगःया सहानुभूति दु ।",http://www.nepalmandal.com/content/13033.html
"हानं वहे भाः वृद्धि, हानं वहे पुलांगु त्वहः ","Posted on Mon Mar 14, 2011  2:38 pm NST","प्रधानमन्त्री झलनाथ खनालया सरकारं पूर्णता प्राप्त यायेवं हे जनतायात न्हापांगु उपहार कथं पेट्रोल व हवाई इन्धनया भाः थकाःगु दु। इन्धन भाः थकाइबलय् न्ह्याबलें थें थुगुसी नं वहे त्वहःचिंगु दु - आयल निगमया घाटा। नेपाल आयल निगम धइगु छगू थज्याःगु संस्था खः गुकिं फाइदा जूसा कर्मचारीं बोनस नयाः फुकी, घाटा जूसा जनतायात भाः थकयाः पुइकी। जनतां आयल निगमया घाटा पर्केगु बाहेक फाइदाया हिस्सेदार जुइगु अवसर गबलें काये मखं। निगमया भ्रष्ट कर्मचारीतय्सं जनतायात थज्याःगु अवस्थाय् तयातःगु धाथें नं दुर्भाग्यपूर्ण खँ खः । आः नं हवाई इन्धनया भाः थकाःगु खनाः दकलय् ला सुर्खेतया उपिं जनता वाताहां जुल जुइमाः गुमिसं हवाई भाडा क्वकाये माल धकाः वंगु छुं न्हि न्ह्यवंनिसें आन्दोलन याना वयाच्वंगु खः। अथे हे लोड शेडिंगं यानाः जेनरेटरपाखें ज्या यानाच्वंपिं सर्वसाधारण जनता नं पेट्रोलया भावय् जूगु वृद्धिं तःधंगु मारय् लाः वनीगु निश्चित दु। लोडशेडिंगं यानाः दँय् छगू अर्ब तकाया पेट्रोल अप्वः झिके याये मालाच्वंगु तथ्यांक नेपाल आयाल निगमयाके दु। अले नेपालं गुलि अप्वः पेट्रोल झिके यात उलि हे अप्वः निगम घाटाय् लाइगु जूगुलिं लोड शेडिंगं निगमयात अझ हे घाटाय् लाका बीगु नं निश्चित दु। उकिं पेट्रोलियम पदार्थया खपट म्हो यानाः निगम बचे यायेगु खःसां नं राज्यं विद्युत उत्पादनय् हे बः बीमाःगु  आवश्यकता खनेदत। चिकं आयातय् कर छुट बीगु वा निगमयात निगू प्यंगू अर्बया टनिक नका बीवं जक थ्व समस्या हल जुइ मखु धइगु खँ वंगु दशकौं न्ह्यवंनिसें जुयाच्वंगु मूल्यवृद्धिया थ्व निरन्तरतां पुष्टि मयाः ला?",http://www.nepalmandal.com/content/13046.html
"प्रहरी, नेतात व जेलय् जूगु गोली काण्ड ","Posted on Tue Mar 15, 2011  10:02 pm NST","राजधानीया नुगःचु थेंज्याःगु थासय् धस्वाकातःगु केन्द्रीय कारागारय् छुं न्हि न्ह्यः छम्ह भारतीय नागरिकं पेस्तोलं छम्ह कैदीयात कयेकूगु घटनायात कयाः सरकारपाखें यानाच्वंगु छानबिन आः तक गनं हे मथ्यंनि। बरु अःखतं सरकारयात थज्याःगु ज्या मयायेत व उगु काण्डय् ज्वंम्ह अपराधीयात समेत त्वःतेत दवाव वइगु खः ला धइगु ग्याःचिकु ब्वलनाच्वंगु दु। वंगु छुं ई न्ह्यवंनिसें जेलय् कुनातःपिं अपराधीतय्सं पिने खुल्ला रुपं यानाच्वंगु थीथी कथंया आपराधिक घटनायात कयाः लगातार पिहां वयाच्वंगु समाचारं नेपाःया जेल व प्रहरी प्रशासनयात कुगाक्क हे नांगां याना बीधुंकूगु दु। समाचारय् पिहां वःथें जेल प्रशासन गुकथं निकम्मा जुयाच्वंगु खः, उगु अवस्थाय् जेल दुने हे दुहां वनाः कैदीयात गोलीं कयेकेगु ला वास्तवय् सामान्य घटना धाःसां जिउ। जेल प्रशासन गुलि भज्यंक स्यनेधुंकल धइगु खँ नेपाःया सरकार व राजनीतिक पार्टीया नेतातय्सं थज्याःगु दुर्घटना जुइधुंकाः जक सीकीगु धइगु हद दर्जाया गैर जिम्मेवारी खः। सरकार गठन जुइबलय् राजनीतिक दलया नेतातय्सं मन्त्रालय ल्यइ, अन दुने गनं गय् यानाः नये दइ धइगु ल्याखं जक। उगु मन्त्रालयया ज्या व कर्तव्य छु खः धइगु ल्याखं मखु। गृह मन्त्रालय कायेत दलतय्सं याःगु हानथापं प्रस्ट याना बिउगु दु प्रहरी प्रशासन वास्तवय् गुलि राजनीतिक हस्तक्षेपया शिकार जुइ धुंकल धइगु खँ। उकिं जेल दुने जूगु गोली काण्डया दोष मात्र प्रहरीयात जक बियां मगाः। उकिया धाथेंया दोषी राजनीतिक दल व अन दुने नेतृत्व यानाच्वंपिं लोभीपापी नेतात खः। केवल निम्ह प्यम्ह प्रहरीयात कारवाही यानां थ्व समस्या हल जुइ मखु ।",http://www.nepalmandal.com/content/13064.html
जःलाखःला देय्तय्सं क्यना हःगु सक्रियता ,"Posted on Sun Mar 20, 2011  7:32 pm NST","न्हूगु संविधान दयेकेगु ज्याय् अलमल वयाच्वंगुया नापनापं जःलाखःला देय् चीन व भारतया चलखेल नं अप्वया वःगु संकेत वःगु दु। भारतं मधेसवादी दलया नेतातय्त सःताः मन्त्र स्यनाहः थें चीनं नं माओवादी नेतातय्त सःताः मन्त्र बिया हःगु खनेदु। न्हूगु संविधान मवल धाःसा देशय् छु जुइ धकाः आः तक देश दुनेया जिम्मेवार राजनीतिक दल व उकिया नेतातय्सं चिउताः तःगु मदुनि तर देशं पिनेया शक्तितय्सं धाःसा थ्व बारे माक्व स्वयां अप्वः ध्यान तयाः उगु ईयात प्रभावित यासें थःगु पक्षय् हयेगु कासा समेत शुरु याना हयेधुंकूगु दु। अझ तसकं विडम्बनाया खँ ला छु धायेबलय् जःलाखःला देय्तय् थज्याःगु ज्या आः खुल्लमखुल्ला हे जुया वःगु दु। थःपिनि स्वार्थ पूवंकेत उमिसं नेपाःया स्वाधीनता व स्वतन्त्र अस्तित्वयात हे नकारे याःगु जकं खः लाकि धइगु आशंका समेत आः याये मायेका बिउगु दु। शक्तिशाली देय्तय्सं फुसा कमजोर देय्तय्त थःगु पालि क्वय् तयेत स्वइगु अस्वाभाविक नं मखु।  तर उमिगु अज्याःगु पहःयात शिरोधार्य यानाः लय्ताइपिं नेपाःया नेतात हे थौं झीगु लागिं अभिषाप जुयाच्वंगु दु। थःगु सत्ता टिके यायेगु लागिं विदेशीतय् न्ह्यागु खँ नं माने यायेगु नेतातय् प्रवृत्तिं हे थौं नेपाः स्वतन्त्र मुलुक खयां नं कर्पिनि दास जुयाः म्वायेत अभिशप्त जुयाच्वंगु खः। जःलाखःला देय्तय्सं क्यना हःगु थ्व सक्रियतां कन्हय् छुं जुयाः इलय् संविधान जारी याये मफुत व उकियात कयाः छुं बांमलाःगु घटना जुल धाःसा उगु इलय् निर्णायक भूमिका म्हितेगु ज्या नेपाःमिं याये खनी मखु, विदेशीं याइ धइगु खँया स्पष्ट संकेत बियाच्वंगु दु। उगु ई नेपाली राष्ट्रियताया   दकलय् खायूगु घडी जुइगु निश्चित खः ।",http://www.nepalmandal.com/content/13110.html
मांभाय् दिवस हनाया सार्थकता ,"Posted on Tue Feb 22, 2011  7:58 pm NST","संयुक्त राष्ट्र संघं हे विश्वया दक्वं मांभाय्या रक्षा जुइमा धइगु ताः तयाः घोषणा यानातःगु अन्तर्राष्ट्रिय मांभाय् दिवस म्हिगः नेपालय् नं न्यायेकल। नेपाः छगू आपालं मांभाय् दुगु देय् जूगु कारणं फुक्कं भाय्या रक्षा जुइमा धइगु ताः तयाः न्यायेका वयाच्वंगु मांभाय् दिवसया थन थःगु हे महत्व दु। उकिसनं थौं नेपाः राज्य पुनर्संरचना यानाः न्हूगु मुलुक जुइगु लँपुइ न्ह्यानाच्वंगु इलय् थज्याःगु दिवस हनाया बिस्कं महत्व दइगु स्वाभाविक खः । मांभाय् दिवसयात मात्र छगू लसताया न्हि कथं जक हनेगु धकाः  राष्ट्र संघं थ्व दिवस घोषणा यानातःगु मखु। उकिया उद्देश्य विश्वया गुगुं नं मांभाय् लोप मजुइमा, बरु संरक्षण जुइमा व विश्वन्यंकं बहुभाषी संस्कार विकास जुइमा धइगु खः। संसार हे विविध संस्कृतिं जायाच्वंगु दु। नेपाः थेंज्याःगु देश ला झन् विविध संस्कृतिया धनी हे जुल। संस्कृतिया विविधतां यानाः थवंथवय् संवादया कमी जुयाच्वनी। संवादया कमीं थवंथवय् द्वन्द्व सिर्जना जू वनीगु सम्भावना नं उतिकं दया बी। विविधतापूर्व समाजय् द्वन्द्व सिर्जना मजुइमा बरु थवंथवय् सहमति व सद्भावया वातावरण सिर्जना जुइमा धकाः राष्ट्र संघं बहुभाषी संस्कारया विकास यायेमाः धइगु खँय् बः बिउगु खः। थौं नेपाः अज्याःगु हे बहुभाषी संस्कार विकास यानाः समानतापूर्ण समाज निर्माण यायेगु लँपुइ न्ह्याः वनाच्वंगु दु। यदि नेपाःयात अज्याःगु समाज दयेकेगुपाखे कुतः मजुल धाःसा थन हानं हानं नं थीथी कथंया द्वन्द्वं थाय् कयाच्वनीगु निश्चित दु। थौं मांभाय् दिवस हनेगु ज्यां देय्या सकलें नीति निर्मातातय्त थुलि खँ थुइके फत धाःसा उकिया सार्थकता नं दइगु खइ ।",http://www.nepalmandal.com/content/12815.html
मांभाय् दिवस हनाया सार्थकता ,"Posted on Tue Feb 22, 2011  7:58 pm NST","संयुक्त राष्ट्र संघं हे विश्वया दक्वं मांभाय्या रक्षा जुइमा धइगु ताः तयाः घोषणा यानातःगु अन्तर्राष्ट्रिय मांभाय् दिवस म्हिगः नेपालय् नं न्यायेकल। नेपाः छगू आपालं मांभाय् दुगु देय् जूगु कारणं फुक्कं भाय्या रक्षा जुइमा धइगु ताः तयाः न्यायेका वयाच्वंगु मांभाय् दिवसया थन थःगु हे महत्व दु। उकिसनं थौं नेपाः राज्य पुनर्संरचना यानाः न्हूगु मुलुक जुइगु लँपुइ न्ह्यानाच्वंगु इलय् थज्याःगु दिवस हनाया बिस्कं महत्व दइगु स्वाभाविक खः । मांभाय् दिवसयात मात्र छगू लसताया न्हि कथं जक हनेगु धकाः  राष्ट्र संघं थ्व दिवस घोषणा यानातःगु मखु। उकिया उद्देश्य विश्वया गुगुं नं मांभाय् लोप मजुइमा, बरु संरक्षण जुइमा व विश्वन्यंकं बहुभाषी संस्कार विकास जुइमा धइगु खः। संसार हे विविध संस्कृतिं जायाच्वंगु दु। नेपाः थेंज्याःगु देश ला झन् विविध संस्कृतिया धनी हे जुल। संस्कृतिया विविधतां यानाः थवंथवय् संवादया कमी जुयाच्वनी। संवादया कमीं थवंथवय् द्वन्द्व सिर्जना जू वनीगु सम्भावना नं उतिकं दया बी। विविधतापूर्व समाजय् द्वन्द्व सिर्जना मजुइमा बरु थवंथवय् सहमति व सद्भावया वातावरण सिर्जना जुइमा धकाः राष्ट्र संघं बहुभाषी संस्कारया विकास यायेमाः धइगु खँय् बः बिउगु खः। थौं नेपाः अज्याःगु हे बहुभाषी संस्कार विकास यानाः समानतापूर्ण समाज निर्माण यायेगु लँपुइ न्ह्याः वनाच्वंगु दु। यदि नेपाःयात अज्याःगु समाज दयेकेगुपाखे कुतः मजुल धाःसा थन हानं हानं नं थीथी कथंया द्वन्द्वं थाय् कयाच्वनीगु निश्चित दु। थौं मांभाय् दिवस हनेगु ज्यां देय्या सकलें नीति निर्मातातय्त थुलि खँ थुइके फत धाःसा उकिया सार्थकता नं दइगु खइ ।",http://www.nepalmandal.com/content/12816.html
लिबियाय् संकटय् लानाच्वंपिं नेपाःमि ,"Posted on Thu Feb 24, 2011  9:02 pm NST","लिबियाय् न्ह्यानाच्वंगु प्रजातान्त्रिक आन्दोलन हिंसात्मक जुया वयेवं अन रोजगारीया लागिं वनाच्वंपिं नेपाःमित संकटय् लाःगु समाचार पिहां वःगु दु। आन्दोलनं यानाः मुक्कं देय् प्रभावित जुइवं रोजगारीया लागिं वनाच्वपिं नेपाःमित बेरोजगार जूवंगु दु। थ्व अवस्थाय् उमित अन नये त्वने थेंज्याःगु आधारभूत समस्या तकं जुइगु खतरा दु। उकिं उमित अनं गय् यानाः जिउ लित हयेगु हे कुतः जुइमाः। विश्वया मेमेगु देय्तय्सं नं लिबियाय् फँसे जुयाच्वंपिं थः नागरिकत लित हयेत विशेष विमान समेत छ्वयेगु तयारी यानाच्वंगु दु। नेपालं धाःसा बल्लबल्ल उमित लिबियां लित हयाः इजिप्टय् तयेगु ग्वसाः दयेकूगु दु । संकटय् लानाच्वंपिं नेपाःमितय्त इजिप्टय् लित हयेगु कुतः सकारात्मक ला जू तर थुकिं जक समस्या धाःसा ज्यनीगु खने मदु। इजिप्टय् नं उमित छुं ज्या दइगु ला मखु। उखे लिबियाया आन्दोलनं गज्याःगु मोड काइगु खः व नं छुं ठेगान दुगु मखु। रोजगारीया लागिं उखे वंपिं नेपाःमित थीथी कथंया त्यासा कयाः वा छेँबुँ हे बरः तयाः उखे वंगु जुइफु। नेपाः सरकारं उमित थ्व समस्यापाखें नं मुक्त जुइकथं राहतया ज्याझ्वः हये मालेफु। थ्व स्वयां न्ह्याः इराकय् च्वंपिं नेपाःमितय्त खतराया कारणं नेपाः लित छ्वयेगु धकाः अमेरिकां कुतः याःबलय् अन च्वंपिं नेपाःमितय्सं हे थःपिंत लित मछ्वयेगु व्यवस्था याना बी माली धकाः नेपाः सरकारयात इनाप याना हःगु खँ ल्वःमंके मजिउ। लिबियाय् संकट जुल धकाः लिहां वःपिं नेपाःमित नेपालय् थ्यंकाः झन् तःधंगु संकटय् मलायेमा, अज्याःगु वातावरण दयेके बीगु पहल सरकारं याना बीमाः ।",http://www.nepalmandal.com/content/12833.html
लोडशेडिंग विरुद्ध दनावःपिं नेवाःत ,"Posted on Fri Feb 25, 2011  10:04 pm NST","अनेक त्वहचिनाः दँय्दसं अप्वयेका हयाच्वंगु बिजुलीया लोडशेडिंगयात नं आः नेपाली जनतां सामान्य थें तायेकेगु शुरु याना हःगु दु। थ्व नेपाली जनताया दिनचर्या थें हे जुइधुंकूगु दु। नकतिनि पिहां वःगु छगू प्रतिवेदनय् देशय् विकास यायेत थाकुयाच्वंगुया दकलय् प्रमुख पंगः हे लोडशेडिंग खः धयातःगु दु। लोडशेडिंगं यानाः देश हे असफल जुइगुपाखे वनाच्वनं नं राज्यं पटक्क हे ध्यान मतःगु तसकं दुःखया खँ खः। उकिं थुखेपाखे नं राज्यया ध्यान सालाः दवाव बीत स्वनिगःया नेवाःत बुलुहँ दना वःगु दु। स्वनिगः नेवाःतय् लागा जक मखु, नेपाःया राजधानी समेत जूगु कारणं लोडशेडिंगपाखें थ्व लागा दकलय् अप्वः प्रभावित व प्रताडित जुइगु खँय् शंका मदु। उकिं लोडशेडिंगया नामं राज्यं थःपिंत बियातःगु पीडापाखें मुक्त जुइत स्वनिगःवासी नेवाःतय्सं यानाहःगु थ्व प्रतिरोधया विशेष अर्थ दु। वंगु छुं न्हि न्ह्यः तिनि नेवाः मिसा पुचःपाखें लोडशेडिंग क्वपालेत विद्युत प्राधिकरणय् धर्ना बिउगु खःसा आः कंस आइतवाः नेवाः जागरण मञ्चपाखें नं धर्ना बीत्यंगु दु। राजधानी दकलय् अप्वः मनूतय् बसोवास दुगु थाय्, दकलय् अप्वः आर्थिक कारोवार जुइगु थाय्, थज्याःगु थासय् लोडशेडिंगं लाकीगु लिच्वः मेथाय् स्वयां बिस्कं जुइगु खँयात थनया आदिवासी नेवाःतय्सं वाःचायेका हःगु दु। थःगु भाषा, थःगु जाति जक मखु थःगु लागाया विकासय् समेत स्वनिगःवासी नेवाःतय्सं क्यनाहःगु थ्व जागरुकता निश्चय नं अर्थपूर्ण जू। थ्व खँयात राज्य व राज्यय् पकड दयेका तःपिं राजनीतिक पार्टीतय्सं थुइकेमाः। आशा याये, थ्व ज्याझ्वलं लोडशेडिंग म्हो यायेगुपाखे राज्ययात अवश्य नं दवाव लाः वनी ।",http://www.nepalmandal.com/content/12840.html
संविधान मवःतले दइगु संविधानसभा ,"Posted on Sun Feb 27, 2011  7:55 pm NST","संविधान च्वये सिमधःतले संविधानसभाया आयु क्वचाइ मखु धकाः सर्वोच्च अदालतं याःगु फैसलां देशय् मेगु कथंया राजनीतिक तरंग पिकया बिउगु दु। सर्वोच्चपाखें थ्व फैसला वंगु कार्तिक महिनाय् हे याःगु खःसां उकिया पूर्ण पाठ धाःसा नकतिनि सार्वजनिक जूगु खः। संविधान दयेकेगु जिम्मा कयाः संविधानसभाय् थ्यंगु राजनीतिक पार्टीतय्सं संविधान तयार यायेगु ज्या यायां हे ई मगानाच्वंगु खःसा सर्वोच्चपाखें वःगु थज्याःगु फैसलायात जनतां पाय्छि खः धकाः स्वीकार नं याइगु खइ। तर थौं राजनीतिक पार्टी व उकिया नेतातय्सं संविधान च्वयेगु ज्याय् पटक्क हे ध्यान बियाच्वंगु मदु। उमिगु ध्यान संविधान सिबें नं सरकार गठनय् तक्यनाच्वंगु दु । नेतातय्गु नालायकीं यानाः मजुयाच्वंगु संविधान च्वज्या सिमधःतले हे संविधानसभा कायम जुयाच्वनी धकाः सर्वोच्चं याःगु फैसलां जनताया नुगः पाउँका बिउगु दु। तर संविधानसभाया म्याद क्वचायाः नं संविधान च्वये सिमधल धाःसा वयां लिपा छु यायेगु? थ्व नं मेगु तःधंगु समस्या दु। संविधान च्वये सिमधयेकं हे संविधानसभा भंग जुल धाःसा संविधान ला अलपत्र जुइ। राजराजनीतिक पार्टीत थःथः जक च्वनाः दयेकूगु संविधानयात गय् यानाः वैधानिक धाये फइ? हानं मेगु चुनाव याये धाःसा संविधानसभाया चुनाव तःक्वःमछि यायेगु पाय्छि खः लाकि मखु, थ्व नं न्ह्यसः जुइ। थ्व अन्यौलं देशय् अराजकता सिर्जना याना बीफु। उकिं सर्वोच्चपाखें थ्व इलय् विरोध नं याये मछिंगु व समर्थन नं याये मछिंगु फैसला वःगु दु। उकिं थुकियात कयाः छुं टिप्पणी नं मजूगु जुइमाः ।",http://www.nepalmandal.com/content/12852.html
गुथिया जग्गा व्यक्तियात बीगु सुझाव ,"Posted on Mon Feb 28, 2011  9:17 pm NST","नेवाःतय् नखःचखः जक मखु समाजया संचालनय् हे गुथिया तःधंगु महत्व दु। गुथि प्रथा नेपालय् नेवाः बाहेक मेगु छुं हे जाति वा समुदायय् मदु। थ्व नेवाःतय् मौलिक संस्कार जक मखु नेवाः समाजयात छधी जुइक धस्वाके तइगु छगू बल्लाःगु शक्ति नं खः। यदि गुथि मंत धाःसा नेवाःत कमजोर जुया वनी धइगु तायेकाः हे पंचायती व्यवस्थां नेवाःतय् गुथिया सम्पत्ति फुक्क कब्जा यानाः गुठी संस्थान खडा याःगु खः। तर गुठी संस्थानं नेवाःतय् गुथि व जग्गा जक कब्जाय् काल, नेवाःतय् संस्कृति धाःसा म्वाके मफु धइगु खँयात वाःचायेकाः नेवाः समाजं गुठी संस्थान खारेजीया माग याना हयाच्वंगु खः। थ्वहे झ्वलय् आः नकतिनि सरकारं हे गठन याःगु भूमिसुधार सम्बन्धी छगू आयोगं गुठी संस्थान खारेज ला यायेगु तर वं न्हापा कब्जा यानातःगु जग्गा धाःसा सम्बन्धित गुथियात मबिसे उगु जग्गाय् ज्या यानाच्वंपिं मोहीयात बीगु धकाः सिफारिस याःगु कारणं आयोगया सिफारिस नापं गुठीया कर्मचारी व भूमाफियापाखें प्रभावित जूगु खः लाकि धइगु आशंका ब्वलंगु दु। नेवाःतय्सं थःपिनि गुथिगाना चले यायेत तयातःगु जग्गा सुयाकें हड्पे यानाः कयातःगु मखु। थ्व ला झी पुर्खां थःथःपिं हे जानाः समाज संचालन यायेत तयातःगु जग्गा खः। नेवाःतय्सं गुठी संस्थानं कयातःगु जग्गा व्यक्तियात हजि धकाः माग याःगु मदु। बरु गुठीया कर्मचारीतय्सं नेवाःतय् गुथिया जग्गा हिनामिना व्यक्तियात बियातयेधुंकूगु दु। उकियात हे वैधता बीत थुगु सिफारिस वःगु खनेदु। उकिं नेवाःतय्सं भूमिया महत्वयात थुइकाः थज्याःगु सिफारिसयात विरोध यायेमाःगु खनेदु ।",http://www.nepalmandal.com/content/12871.html
शिवरात्रि व सेनाया सैनिक दिवस ,"Posted on Wed Mar 2, 2011  4:42 pm NST","थौं सिलाचःर्‍हे। थुकियात हिन्दू धर्मावलम्बीतय्सं शिवरात्रि धकाः विशेष महत्व बियाः माने याइ। नेपाः दशकौं तक वैधानिक रुपं हे हिन्दू राष्ट्र जुयाच्वंगु कारणं शिवरात्रिं नं राष्ट्रिय नखःया हे रुप कायेधुंकूगु खनेदु। शिवरात्रिया लागिं राज्यस्तरपाखें हे याइगु तयारीं नं उकि यात पुष्टि याः। तर थन चर्चा यायेत्यनागु विषय शिवरात्रिया मखु, बरु शिवरात्रि कुन्हु हे नेपाली सेनां न्यायेकीगु 'सैनिक दिवस'या खः। शिवरात्रि कुन्हु सेनां तिंख्यलय् वयाः विशेष ज्याझ्वः याना वयाच्वंगु दुसां थ्व न्हियात सैनिक दिवस धकाः न्यायेका हःगु धाःसा तःदू मदुनि। सेनां थःगु नामय् छुं कथंया दिवस न्यायेकेगुयात बांमलाः धायेमाःगु आवश्यकता मदु, दिवस हंगु पाय्छि हे खः । तर नेपाःया राष्ट्रिय सेना धयातःगु नेपाली सेनां शिवरात्रि कुन्हु थःगु दिवस न्यायेकेगु गुलित पाय्छि जुइ, उकिया बारे धाःसा चर्चा याये हे माःगु जुइ। नेपाली सेना सकलें नेपाःमिया सेना खः, उकिं थुकियात गुगुं छगू धर्मलिसे आवद्ध याना तयेगु पाय्छि जुइ मखु। उकिसनं थौं नेपाः धर्म निरपेक्ष देय् जुइधुंकूगु अवस्थाय् देय्या गुगुं नं राष्ट्रिय निकाययात गुगुं छगू धर्म वा सम्प्रदायलिसे स्वाका तयेगु पाय्छि मखु। नेपाली सेना हिन्दू धर्म माने याइपिं जक दुगु थाय् मखु। अन मेमेगु धर्मया सैन्य जवान वा अधिकारीत नं दइ। मुक्कं निकाययात हिन्दू धर्मलिसे जक स्वाका तयेबलय् उकिं मेपिं गैरहिन्दूतय् आस्थाय् घाः लाकीगु खूयात नं वाःचायेकेमाः। नेपाः छगू बहुभाषी, बहुजातीय, बहुधार्मिक देय् जूगु कारणं राज्यया सम्पूर्ण निकाय हे सम्पूर्ण जनताया जाति, भाषा, धर्मलिसे आवद्ध जूगु जुइमाः नकि गुगुं छगू धर्म, जाति वा भाषालिसे जक। थ्वहे सिद्धान्त नेपाली सेनाय् नं लागू जुइमाः। नेपाःयात हिन्दू राष्ट्र धकाः गनं नं च्वया मतःगु थौंया परिवेशय् सेनां थःत हिन्दू धर्म दुने जक लिकुंका तयेगु पाय्छि मखु। ईया नापनापं थुकी नं हिउपाः हयेमाः ।",http://www.nepalmandal.com/content/12897.html
माओवादी मजदूर संगठनया ल्वापु ,"Posted on Thu Mar 3, 2011  3:58 pm NST","माओवादी समर्थित मजदूर संगठनतय् ल्वापु अन्ततः थवंथवय् दायेगु व अपहरण यायेगु थेंज्याःगु स्तरय् तक कुहां वःगु दु। पार्टीया स्वंगू गुटय् विभाजन जुयाच्वंपिं स्वम्ह नेतातय्त समर्थन याइगु स्वंगू हे मजदूर संगठन अस्तित्वय् वयेवं उमि दथुइ थज्याःगु तकया अवस्था वःगु खः। तर थ्व समस्या धइगु मजदूर दुने जक वःगु मखु। पार्टीया स्वम्ह शीर्ष नेतात अध्यक्ष प्रचण्ड, उपाध्यक्षपिं मोहन वैद्य व डा. बाबुराम भट्टराईपिं स्वंगू हे गुट जुयाः गुलि बांमलाक विभाजित जुयाच्वने धुंकल धइगु खँ थ्व घटनां क्यनाच्वंगु दु। वय्कःपिनि गुटया लिच्वः थौं मजदूर फाँट क्यना बिल। कन्हय् थ्वहे ल्वय् विद्यार्थी, मिसा, शिक्षक, जातीय फाँटय् नं सरे जुया वन धाःसा वयां लिपा माओवादीयात सखाप यायेत सुशील कोइराला अथवा खड्ग ओलीपिंसं छुं हे मेहनत याये माली मखु। पार्टी दुने नेताय्सं ब्वलंगु कचवं क्वय् थ्यंक वंगुया हे लिच्वः खः थ्व। थुकियात सुधार यायेगु खःसा नेतातय्सं कार्यकर्तायात जक सम्झे यानां मगाः, थःपिं नं सुधरे जुइमाः। च्वय् नेतात ल्वानाच्वन धाःसा क्वय् उकिया लिच्वः गथे जू वनी धइगु खँया थ्व छगू बांलाःगु नमूना खः। थ्वपाखें माओवादी जक मखु मेमेगु पार्टीं नं सयेका कायेमाः। माओवादीं थः मजदूर नेता व कार्यकर्तातय्त छगू इलय् अतिकं स्वच्छन्द जुइक त्वःता तःगु व लाक्वपाक्व मनूतय्त संगठनय् दुकाःगुया लिच्वः नं थ्व खः। उकिं थ्व ल्वय् मेमेगु फाँटय् सरे जुया वने न्ह्यः हे पार्टीं थुकियात समाधान यायेगु पाय्छि उपाय लुइकाः विवाद ज्यंका छ्वयेमाः। थ्व प्रकरणयात कयाः नेता-नेतात मेगु विवादय् तक्यने मजिउ ।",http://www.nepalmandal.com/content/12907.html
भ्याट छले याइपिं व्यापारीयात कारवाही ,"Posted on Wed Feb 2, 2011  8:24 pm NST","भ्याटया नकली बिल दयेकाः कारोवार यानाच्वंपिं थीथी व्यापारीतय्त सरकारं ज्वनेगु शुरु याःगु दु। व्यापारीतय्सं अनिवार्य रुपं भ्याट बिल दयेकाः ज्या यायेमाः धकाः कडाई याना तःगु खःसां व्यापारीतय्सं उकियात पालना याना थें क्यनेगु लागिं नकली बिल दयेकाः ग्राहकयात बिया छ्वयेगु व अःखतं अज्याःगु बिलपाखें लबः कायेगु ज्या जक यानाच्वंगु खः। थुकिं यानाः जुयाच्वंगु अर्बौं तकाया राजश्व चुहावटं देय्यात आपालं नोक्सान यानाच्वंगु खँ सकस्यां सिउगु हे खत। आः अज्याःपिं व्यापारीतय्त कारवाही यानाः बांलाःगु ज्या शुरु याःगु दु । नेपालय् भ्रष्टाचार पनेगु धइगु अःपुगु ज्या मखु। छाय्धाःसां भ्रष्टाचारं थन व्यापारय् जक मखु राजनीतिइ तकं बांमलाक हा कायेधुंकूगु दु। आः ज्वंपिं व्यापारीतय् लिउने नं अज्याःगु हे राजनीतिक शक्ति च्वनाच्वंगु दयेमाः। उकिं उमित कारवाही यायेगु पलाः न्ह्याके सातकि हे कारवाहीयात दथुइ हे दिकेगु लागिं राजनीतिक दवाव वइगु नं उलि हे सम्भावना दु। राजश्वया कर्मचारीतय्सं अज्याःगु दवावयात गुलि फये फइगु खः, व स्वये मानिगु विषय तिनि। छाय्धाःसां भन्सार आदि थेंज्याःगु थासय् वनाच्वंपिं कर्मचारी नं राजनीतिक दलया नेतातय् कृपा कयाः हे अन थ्यंपिं जुयाच्वनी। गुमिसं थःत अन छ्वया हःगु खः उमिगु आदेश पालना मयायेगु हिम्मत उमिसं याये फइ मखु। उकिं थज्याःगु गुलिखे मामिलाय् कर्मचारी थः हे संलग्न जुयाच्वंगु दइ। कारवाही धाःसा व्यापारी याकःचित जक जुइ। न्ह्यागुसां कारवाही न्ह्याकूगु बांलाः, उकियात अझ तब्या याना यंकूसा धाथें हे भ्रष्टाचार पने फइगु खइ ।",http://www.nepalmandal.com/content/12531.html
"अन्ततः निकास लुल, वहे बांलात ","Posted on Fri Feb 4, 2011  5:27 pm NST","देशय् संविधानसभाया चुनाव धुंकाःया स्वम्हम्ह प्रधानमन्त्री कथं म्हिगः एमालेया अध्यक्ष झलनाथ खनालयात ल्यःगु दु। प्यंगू तःधंगु पार्टीपाखें प्यम्ह हे उम्मेदवार कथं दनाच्वंगु इलय् नं अतिकं नाटकीय ढंगं भाजु खनालयात प्रधानमन्त्रीयात निर्वाचित यायेगु ज्या जूगु खः। वंगु ताः ई न्ह्यवंनिसें हे माओवादीं यदि थःपिंसं सरकार गठन याये मफुत धाःसा खनालयात समर्थन यायेगु धकाः खँ पिहां वयाच्वंगु खःसां म्हिगः अन्ततः उकियात पुष्टि नं यानाः क्यनेगु ज्या जुल। बरु थुकिया लागिं माओवादी अध्यक्ष प्रचण्डं थःगु हे पार्टी दुने कडा विरोधया सामना याये मालसा सरकारया समीकरण दयेकेगु लागिं वय्कलं थःगु हे पार्टी दुनेया समीकरण स्यंकेगु तकया जोखिम कयादीगु दु। वय्कलं कयादीगु थ्व जोखिमयात न्हू नियुक्त जुयादीम्ह खनालं गुलि इज्जत तया बीगु खः, व ला लिपा हे जक सी दइ, अथे खःसां आःयात माओवादी अध्यक्ष प्रचण्डं कयादीगु थ्व जोखिमयात मेगु मखुसां देशय् न्हूम्ह प्रधानमन्त्री नियुक्त मजुयाः गुगु ताःहाकःगु अन्यौलया वातावरण ब्वलनाच्वंगु खः उकियात निकास बीगु लँपुइ छगू न्ह्यथनेबहःगु पलाः खः धायेफु। यद्यपि एमालेया नेता माधव नेपालयात प्रधानमन्त्री पदं राजीनामा बीमाः हानं एमालेया हे मेम्ह नेतायात प्रधानमन्त्रीया रुपय् नियुक्त यायेगु थ्व ज्या छुं औचित्यपूर्ण धाःसा मखु। नेपाःया राजनीति दलीय सिबें नं व्यक्तिगत जुजुं वनाच्वंगुया थ्व छगू बांमलाःगु दसु खः। खनालपाखें माधव नेपालं स्वयां फरक छुं ज्या जुइ धकाः आशा यायेगु थाय् मदु। पार्टीइ वय्कःया बांलाःगु पकड नं मदु। वय्कःया नियुक्ति निकास चूलाःगु ल्याखं हे जक सकारात्मक खः ।",http://www.nepalmandal.com/content/12571.html
'गोप्य सम्झौता'या विरोध छाय्? ,"Posted on Tue Feb 8, 2011  8:40 pm NST","माओवादी व एमालेया शीर्ष नेतातय् दथुइ सरकार सञ्चालनया विषययात कयाः जुयाच्वंगु धाःगु ७ बुँदे गोप्य सम्झौतायात कयाः थीथी कथंया टिकाटिप्पणी जुयाच्वंगु खने दयाच्वंगु दु। थ्व वास्तवय् वर्तमान एमाले-एमाओवादी गठबन्धनयात मयःपिं व्यक्ति व शक्तितय्सं बियाच्वंगु द्वपं जक खः धइगु खँ उगु गोप्य सम्झौताया न्हय्गुलिं बुँदा ब्वनेबलय् प्रस्ट जू वइ। छाय्धाःसां उगु गोप्य धाःगु सम्झौताय् अज्याःगु छुं नं बुँदा दुथ्यानाच्वंगु मदु गुगुं मुलुकयात घात यायेगु ज्या याइ। न उकी देश मीगु खँ च्वयातःगु दु, न देशया छुं स्रोत साधन विदेशीया ल्हातय् लःल्हायेगु खँ उल्लेख जुयाच्वंगु दु। राष्ट्रियता बल्लाकेगु, देशया हित जुइगु ज्या यायेगु धकाः च्वयातःगु छुं नं कथंया दस्तावेजयात मात्र गोप्य याना तल धइगु आधारय् अस्वीकार यायेमाःगु छुं नं आवश्यकता मदु। उगु सम्झौताय् माओवादी लडाकुया सेना दयेकेगु खँ दु। थ्व ला कन्हय् गोप्य याना मतःसां नं पिहां हे वइगु खँ खः। उकियात कार्यान्वयन यायेगु लाकि मयायेगु धइगु खँय् सहलह ला जुइ हे तिनि। मात्र सरकारं जक धयां जीगु खँ व मखु। अथे हे पालंपाः सरकार चले यायेगु धइगु नं छुं अजूचायापुगु खँ मखु। सु सु दल मिले जुयाः बहुमत खाके फइ, उपिं मिलेचले जुयाः सरकार चले याना वन धाःसा उकी सुनां नं कपाः स्याके माःगु आवश्यकता मदु। बरु थ्व खँ खः कि थज्याःगु स्पष्ट रुपं हे पिहां वःसां नं सुनां हे विरोध याये म्वाःगु खँयात थ्व निगू दलतय्सं छाय् गोप्य याना तल? उकिया लिउने छु ग्याःचिकुं ज्या यात? थ्व बरु उमिसं धायेमाः। मखुसा छुं नं गठबन्धन निर्माण जुइत छगू आधार माः, उमिगु आधार राष्ट्रया पक्षय् दु ।",http://www.nepalmandal.com/content/12635.html
न्हिं १० घौ जक च्याके खनीगु मत ,"Posted on Wed Feb 9, 2011  4:28 pm NST",देशय् न्हूगु सरकार वःकुन्हु हे न्हिं १२ घौ जुयाच्वंगु लोडशेडिंगया ई अप्वयेकाः न्हिं १४ घौ याःगु दु। विद्युत विश्लेषकतय्सं थ्व ई अझ निघौ थपे जुयाः न्हिं १६ घौ तक जुइफु धकाः अनुमान यानाच्वंगु दु। अथे जुल धाःसा नेपाली जनतां न्हिं ८ घौ जक मत च्याके खनी। यदि राज्यपाखें न्हून्हूगु विद्युत उत्पादनया ज्या तत्काल मन्ह्याकल धाःसा मेगु छुं दँ लिपा न्हिं २० घौ तक नं लोडशेडिंग यायेमालीगु अवस्था वइगु अनुमानत प्रक्षेपण जुयाच्वंगु दु। व ई आधुनिक नेपाःया लागिं धाथें नं छगू भयावह ई जुइगु खँय् शंका मदु । नेपाः धमाधम असफल राष्ट्र जुइगु लँय् न्ह्याः वनाच्वंगु ख्याच्वः विदेशी विशेषज्ञतय्सं बीगु याः। नेपाःयात धाथें हे असफल राष्ट्र दयेकेगु ज्यायात आः जुयाच्वंगु लोडशेडिंगं तिबः बीगु निश्चित दु। विद्युत मदुगु कारणं यानाः देय्या आपालं उद्योग व्यवसाय बन्द जुइधुंकूगु दुसा चले जुयाच्वंगु व्यवसाय नं न्ह्याके थाकुगु अवस्थाय् लानाच्वंगु दु। उद्योग व्यवसाय बन्द जुयाच्वंगु खँ छुं ई न्ह्यः तक चर्चाया विषय जुयाच्वंगु खःसां आः थुकिया बारे सुनां नं न्ववायेगु तकं बन्द याना हयेधुंकूगु दु। थ्व मेगु ग्यानापुगु पक्ष खः। न्हियान्हिथंया जीवन हे कष्टकर जुइक म्वायेत बाध्य जुयाच्वंपिं जनतायाके कन्हय् राष्ट्रवादी भावना नं बुलुहुँ मदया वनी। उमिसं थः म्वानाच्वनागु देशयात माया यायेगु त्वःता हइ। वास्तवय् जनताया नुगलय् दना वइगु थज्याःगु नकारात्मक भावनां हे छुं नं मुलुकयात असफल राष्ट्र दयेकेत ग्वाहालि याइगु खः। लोड शेडिंगया थ्व गम्भीर पक्षयात राज्यपाखें आः तक नं ध्यान बिउगु खने मदुनि ।,http://www.nepalmandal.com/content/12647.html
प्रधानमन्त्री खनालया परीक्षाया इ ,"Posted on Thu Feb 10, 2011  10:11 pm NST",प्रधानमन्त्री झलनाथ खनालयात मन्त्रिमण्डल गठन यायेत थाकुयाच्वंगु दु। थ्व थाकुगुया कारण धाःसा वय्कः थः हे मखुसें वय्कःया पार्टी दुने च्वंपिं छुं अज्याःपिं नेतात खः गुपिं वंगु संविधानसभाया चुनावय् पराजित जूपिं खः। संसदीय व्यवस्था मूलतः प्रधानमन्त्रीं सरकार चले याइगु व्यवस्था खः। उकिं सरकार गठनया पूर्ण ज्या प्रधानमन्त्रीयात हे त्वःता बीमाः। तर खनालयात नियतवस हे थ्व थ्व मन्त्रालय थःपिंत हे माः धइगु अडान कायेकाः सरकार गठनया ज्याय् पंगः थनाच्वंगु दु। उकिसनं थ्व ज्या चुनावय् बूपिं नेतातय् कमाण्डय् जुयाच्वंगु कारणं उमिसं खनालयात असफल यायेगु लागिं हे थज्याःगु पलाः ल्ह्वनाच्वंगु खः धकाः अनुमान यायेफु। लिसें खनालं माधव नेपालया सरकारयात ग्वाहालि मयाः धइगु खँया ब्वलासायेगु ल्याखं हे थथे यानाच्वंगु खः धकाः नं धायेफु । तर भाजु खनाल पार्टीया अध्यक्ष खयां नं थःगु पार्टी दुनें वयाच्वंगु थज्याःगु पंगःयात चीके मफुगु धाःसा वय्कःया कमजोरी खः। पार्टी अध्यक्ष जुसेंलि वय्कलं अध्यक्षया हे शक्ति प्रयोग यानाः म्वाः मदुगु खँय् विरोध याइपिंत छखे चीका छ्वयेमाःगु खः। वय्कलं माओवादीलिसे याःगु न्हय्गू बुँदे सहमतिया विषयय् तकं पार्टी दुने अडान काये फयाच्वंगु मदु। यदि अडान काये मफुगु खःसा अज्याःगु सम्झौता हे छाय् यायेमाल? पार्टी अध्यक्ष व प्रधानमन्त्री थेंज्याःगु थासय् थ्यनेधुंकाः नं यदि वय्कलं न्हापा थें हे अडान मदुगु ज्या याना जुल धाःसा थ्व वय्कःया राजनीतिक जीवनया हे अन्तिम अवसर जुइफु। वय्कलं थःगु नेतृत्व क्षमता व कार्यकुशलता पुष्टि यायेगु पाय्छि ई थ्वहे खः ।,http://www.nepalmandal.com/content/12668.html
मुबारक धुंकाःया इजिप्ट व मध्यपूर्व ,"Posted on Mon Feb 14, 2011  7:49 pm NST",अन्ततः जनतां १८ न्हु तक त्यान्हु हे मचासे याःगु लगातार याःगु आन्दोलन फये मफयाः स्वीदँ तक यकःति शासन यानाच्वंम्ह इजिप्टया राष्ट्रपति होस्नी मुबारक शासन त्वःतेत बाध्य जुल। जनतां शुरुइ हे आन्दोलन याःगु इलय् उकियात थुइकाः पद त्वःतूगु जूसा वय्कः अझ नं सम्मानित व्यक्तित्व जुइगु खः। तर जनताया तीव्र विरोध फये मफयाः जक सत्ता त्वःतूगु कारणं वय्कः इजिप्टया इतिहासय् छम्ह कलंकित शासकया रुपय् म्हसियाच्वनीगु निश्चित जूगु दु । मुबारक बिसिउँ वनेवं तुं इजिप्टया आन्दोलनकारी जनताया माग पूवंगु मदुनि। उमिसं नागरिक शासन व निर्वाचित सत्ताया माग यानाच्वंगु दु। थ्व अझ नं प्राप्त मजूनि। मुबारकं त्वःता थकूगु सत्ता आः सेनाया ल्हातय् लाःगु दु। छुं जुयाः सेनाया नियत खराब जुल धाःसा इजिप्टय् अझ ग्यानापुगु तानाशाही कायम जुइफु। उकिं नागरिक सरकारया लागिं जनताया दवाव कायम हे जुयाच्वने मानि। इजिप्ट मध्यपूर्वया हे छगू महत्वपूर्ण व शक्तिशाली देय् जूगु कारणं अन जुइगु छुं नं कथंया घटनाया लिच्वः पूरा मध्यपूर्वय् नं लाः वनीगु निश्चित दु। मुबारकं सत्ता त्याग याःगु घटनां नं मुक्कं मध्यपूर्वय् प्रजातन्त्रया लहर वइगु संकेत पिहां वयाच्वंगु दु। थौंकन्हय् यमनय् जुयाच्वंगु जनआन्दोलन उकिया छगू दसि खः। थज्याःगु लहर मध्यपूर्व न्यंकं हे पिदनीगु उलि हे तःधंगु सम्भावना दु। यदि मध्यपूर्व थःगु परम्परागत शासन प्रणालीं पिहां वल धाःसा उकिं एशिया जक मखु अमेरिका व युरोपयात नं ईई पंका बीगु निश्चित दु। मुबारक धुंकाःया मध्यपूर्व धाथें नं स्वये बहः जुइफु ।,http://www.nepalmandal.com/content/12721.html
मन्त्रालय नं दुम्ह याकःचा अर्थमन्त्री ,"Posted on Tue Feb 15, 2011  7:30 pm NST","सरकार गठनय् अलमल जुयाच्वंसां उपप्रधानमन्त्री भरतमोहन अधिकारीयात अर्थ मन्त्रालयया नं जिम्मा बीगु खँय् सहमति जू कथं वय्कलं मन्त्रालयया जिम्मेवारी नं कयादीगु दु। खास यानाः न्हूगु बजेट तयार यायेमाःगु, कर आदि विषयया महत्वपूर्ण निर्णयत यायेमाःगु कारणं मेमेगु विवाद यथावत तयाः जूसां वय्कः छम्हेसित निं अर्थया जिम्मा बीगु ज्या जूगु खः। जिम्मा कयाखतं वय्कलं मन्त्रालय वनाः थःगु ज्या नं शुरु यानादीगु दु । राजनीतिक अस्थिरताया कारणं देय्या अर्थतन्त्र डाँवाडोल जुयाच्वंगु थ्व इलय् अर्थ मन्त्रालयया जिम्मा कायेगु अःपुगु ज्या अवश्य नं मखु। तर नेपालय् धाःसा मन्त्री जुइपिं मनूत मन्त्रालयया हाथ्या स्वीकार यायेत सिबें नं मन्त्री जुयाः मोजमस्ती यायेगु ल्याखं जक मन्त्रालयया जिम्मा कायेगु प्रवृत्ति दुगुलिं न्ह्याम्ह हे मन्त्री जूसां नं समस्या समाधानया ज्या धाःसा जुयाच्वंगु मदु। माओवादीं सरकार न्ह्याकाच्वंगु इलय् मेगु ख्यलय् खास हे प्रगति मजूसां तत्कालिन अर्थमन्त्री डा. बाबुराम भट्टराईं अर्थतन्त्रयात क्वातुकेगु ज्याय् धाःसा न्ह्यथनेबहःगु योगदान बिउगु खः। वय्कलं अबलय् छिउगु पलाःयात वयां लिपाया अर्थमन्त्रीं नं निरन्तरता बिउगु कारणं खास यानाः कर, राजश्व उठे यायेगु सवालय् प्रगति जुयाच्वंगु दु। लिपांगु इलय् वयाः कर, राजश्व ठगे याइपिं तःधंपिं व्यापारीतय्त कारवाही यायेगु ज्या नं न्ह्याकूगु दु। थौंया संक्रमणकालय् अर्थ मन्त्रालयं याःगु थ्व न्ह्यथनेबहःगु ज्या खः। आः माओवादीया हे समर्थनय् दयेकूगु सरकारया न्हूम्ह अर्थमन्त्रीं उबलय्या बांलाःगु ज्यायात नं निरन्तरता बिउसा भिं हे जुइ ।",http://www.nepalmandal.com/content/12742.html
सम्पदा ल्यंका तयेगु दीर्घकालीन पलाः बारे ,"Posted on Wed Feb 16, 2011  2:23 pm NST","म्हिगः चान्हय् वःगु चलखं कयाः विश्वसम्पदाया धलखय् लाःगु ऐतिहासिक स्वयम्भु महाचैत्यया लिक्कसं च्वंगु प्रतापपुर क्षतिग्रस्त जूगु घटनां सम्बद्ध धर्मावलम्बी व सम्पदाप्रेमितय्त अवश्य नं दुःखित याना बिउगु दयेमाः। थनिं न्हय्दँ न्ह्यः तिनि आकाझाकां मिं नयाः ध्वस्त जूगु प्रतापपुर देगः आः हानं मलखं कयाः क्षतिग्रस्त जूगु अवश्य नं दुःखया खँ खः। तर दैवी प्रकोपया कारणं थ्व क्षति जूगु जुयाः उकी सुनां नं जिम्मेवारी कायेमाःगु जरुरी खने मतं । स्वयम्भु महाचैत्य विश्व सम्पदाया धलखय् दुथ्यानाच्वंगु नेपाःया छगू अमूल्य सम्पदा खः। म्हिगः चान्हय् प्रतापपुरया देगलय् गुगु मलः जूगु खः, व तप्यंक महाचैत्यय् नं जूवनेफु। भाग्यवश व अथे मजुल। यदि स्वयम्भु महाचैत्यय् हे अज्याःगु क्षति जूगु जूसा उकिं नेपाःया सम्पदायात अवश्य नं तःधंगु नोक्सानी याइगु खइ। थ्व मलः, वयां न्हयदँ न्ह्यः तिनि मि च्याःगु आदि थीथी घटनां छु क्यं ले धायेबलय् स्वयम्भु महाचैत्य विश्वया हे अपाय्जिगु सम्पदा खःसां उकियात संरक्षण यायेगु ज्याय् धाःसा अन्तर्राष्ट्रियस्तरया छुं नं कथंया ज्या यानातःगु मदु जुयाच्वन। अन सुसाःकुसाः यायेगु, लुँ हयाः पायेगु आदि आस्थाया ज्या ला यक्व हे जुल। तर सम्पदायात परन्तु तक ल्यंका तयेगु वा छुं नं कथंया प्रकोपपाखें बचे याना तयेगु ज्या धाःसा छुं हे मजूगु जुयाच्वन। येँय् तःधंगु भुखाय् ब्वइगु चर्चा नं जुयाच्वंगु दु। थज्याःगु इलय् नं नेपाःया म्हसीका जुयाच्वंगु थज्याःगु सम्पदायात गय् यानाः बचे याना तये फइगु खः उकिया बारे वृहत रुपं चिन्तन यायेमाःगु अतिकं आवश्यक दु। सखे आः पलाः न्ह्याकेगु ई नं त्यःगु दु ।",http://www.nepalmandal.com/content/12752.html
मध्यपूर्वय् वयाच्वंगु प्रजातन्त्रया लहर ,"Posted on Thu Feb 17, 2011  9:14 pm NST","ट्यूनिशियां शुरु जूगु आन्दोलनया मिं आः मध्यपूर्वयात पूर्ण रुपं हे प्रभावित याइगु सम्भावना ब्वलंगु दु। सन् १९९० य् वामपन्थी सत्ता विरुद्ध विश्वन्यंकं ब्वलना वःगु आन्दोलनया लहरं संसारया आपालं देशय् प्रजातन्त्र पलिस्था याना बिउ थें आः इस्लाम धर्मया नामं शासन यानाच्वंगु अरब विश्वय् नं आन्दोलनया अज्याःगु हे ज्वार दनाः प्रजातन्त्रया लहर हया बीगु खः लाकि धइगु अनुमान विश्लेषकतय्सं याना हःगु दु। खास यानाः इजिप्टया राष्ट्रपति होस्नी मुबारक सत्ता त्वःताः बिसिउँ वंगु घटनां आः मध्यपूर्वय् प्रजातन्त्रया लहरयात पने फइ मखुत लाकि धइगु अनुमान जुया वःगु खः। इजिप्ट लिपा आः मध्यपूर्वया मेगु महत्वपूर्ण देय् इरान व बहराइनय् नं आन्दोलनया मि च्याःगु दु। अन ततःधंक हे आन्दोलन शुरु जुइधुंकूगु दुसा मेखे कर्णेल कद्दाफीं तःदँ न्ह्यवंनिसें शासन याना वयाच्वंगु देय् लिबियाय् नं प्रदर्शन शुरु जूगु समाचार वःगु दु। मध्यपूर्वय् थुकथं हे आन्दोलन न्ह्याना वन धाःसा उगु लागाया दकलय् महत्वपूर्ण मुलुक साउदी अरब, जोर्डन थेंज्याःगु देशय् नं मि मच्याइ धाये फइ मखु। यदि साउदी अरब आन्दोलनया ग्वःफसय् लात धाःसा उकिया लिच्वः कतार, कुवेत, लेवनान, सिरिया आदि थेंज्याःगु देशय् तप्यंक हे लाः वनी। थ्व देशय् जुइगु आन्दोलन यदि अनियन्त्रित जुल धाःसा उकिं विश्वया चिकं बजाः उथलपुथल यानाः विश्व अर्थतन्त्रयात हे प्रभावित याना बीगु निश्चित दु। लिसें अमेरिका व युरोपया नं आपालं महत्वपूर्ण  देशतय् तःधंगु पुँजी थ्वहे लागाय् लगानी जुयाच्वंगु कारणं उकिं अमेरिकायात नं तःधंगु धक्का लाका बीगु खनेदु। उकिं थ्व अमेरिकाया लागिं नं चिन्ताया ई जुयाच्वंगु दु ।",http://www.nepalmandal.com/content/12762.html
अनमिन लिहां वनेधुंकाःया शान्ति प्रक्रिया ,"Posted on Sun Jan 16, 2011  7:13 pm NST","शान्ति प्रक्रियाय् वःगु माओवादी शक्तियात राजनीतिया मूलधारय् हयाः नेपालय् स्थायी शान्ति कायम यायेगु धकाः वःगु राष्ट्र संघीय मिशन अनमिन थःपिनि ज्या पूमवंकं हे लिहां वंगु दु। म्हिगः थःपिनि ध्वाँय् लिकयाः म्हिगः अनमिन लिहां वंगु खः। धायेत ला लिपा हानं आवश्यक जुल धाःसा अनमिन लिहां वयेफु धाःगु दु, तर नेपाःया यथास्थितिवादी राजनीतिक पार्टीया मनस्थिति स्वयेबलय् थुमिसं अनमिनयात हानं लित सःती धइगु खँय् धाःसा शंका हे दु । थौं अनमिन गुगु अवस्थाय् लिहां वनाच्वन, थ्व नेपाःया अतिकं जटिल अवस्था खः। देशय् कामचलाउ सरकार चले जुयाच्वंगु दु, न्हूम्ह प्रधानमन्त्री ल्ययेगु ज्याय् दलतय् दथुइ तःधंगु हे खिंचातानी जुयाच्वंगु दनि, न्हूगु संविधान वइगु खः लाकि मखु धइगु खँय् हे जनतायात शंका जुया वयाच्वंगु दु, यदि संविधान मवल धाःसा मेगु कथंया आन्दोलन याये धकाः मधेशी व जनजाति संगठनत तयार जुयाः च्वनाच्वंगु दु। थज्याःगु जटिल व संगीन अवस्थाय् अनमिन लिहां वनाच्वंगु दु। नेपाःया राजनीतिक पार्टीतय्सं देशय् ब्वलनाच्वंगु समस्या समाधान यायेत सुपः छपु तक संके मफयाच्वंगु इलय् छगू अभिभावकीय निकाय जुयाः नेपालय् च्वनाच्वंगु राष्ट्र संघया युनिट अनमिन लिहां वंगु धइगु निश्चय नं जनताया नुगलय् ख्वाउँ दुहां वनीगु विषय खः। खतुं अनमिन वंसां माओवादी लडाकुया व्यवस्थापन व शान्ति प्रक्रियायात गुकथं न्ह्याकेगु धइगु खँय् दलतय् दथुइ सहमति ला जूगु दु, तर दलतय्सं उगु सहमतियात इमान्दारीपूर्वक पालना याइ व शान्ति प्रक्रियायात सफल याइ धइगु खँय् शंका धाःसा प्रशस्त हे दनि ।",http://www.nepalmandal.com/content/12211.html
राष्ट्रिय ध्वाँय् व राष्ट्रिय पार्टीया सहमति ,"Posted on Mon Jan 17, 2011  8:06 pm NST",न्हूगु नेपाः दयेकेगु झ्वलय् नेपालं थौंकन्हय् प्रयोग याना वयाच्वंगु राष्ट्रिय ध्वाँय् हिलेमाः धकाः माओवादीपाखें दवाव वयाच्वंगु खःसां आः वर्तमान ध्वाँय् हे ठीक खः बरु उकियात ब्याख्या धाःसा न्हूगु ढंगं यायेगु धइगु खँय् स्वंगू तःधंगु दलया नेतातय् दथुइ सहमति जूगु दु। वर्तमान ध्वाँय् हिलेमाः धकाः क्रान्तिकारी माओवादीपाखें प्रस्ताव वःगु खःसां आपालं  मनूत उकिया विरुद्धय् दुगुलिं थुकिया बारे निर्णय याये मफयाच्वंगु खः। आः माओवादी नं थुकी सहमत जुइवं ध्वाँय्या विवाद ज्यनावंगु दु। सखे थ्वहे ध्वाँय् कायम जुइगु खँय् आः मेगु छुं नं समुदायपाखें विरोध वइ मखु जुइ । आः जूगु मेगु महत्वपूर्ण सहमति धइगु राष्ट्रिय पार्टी जुइत चुनावय् ३ प्रतिशत मत हयेमाः धकाः न्हापा याना तःगु प्रावधानया खारेजी खः। संविधानया थ्व प्रावधान खारेज यायेमाः धकाः नेमकिपां न्हापांनिसें हे सः तया वयाच्वंगु खःसा लिपा वयाः मेमेगु नं आपालं चीधंगु पार्टीतय्सं नेमकिपाया उगु सःयात साथ बिया हःगु खः। आः बल्ल उगु सलं सार्थकता काःगु दु। नेपाः आः संघीय व्यवस्थाय् वनेधुंकल कि अन आपालं क्षेत्रीय पार्टीत निर्माण जुया वइगु स्वाभाविक खः। तर क्षेत्रीय पार्टीया दायरा प्रदेश दुने जक सीमित जुइगु जूगुलिं उमिसं राष्ट्रव्यापी रुपं हे ३ प्रतिशत भोट हयेगु प्राविधिक रुपं सम्भव मदयेफु। अज्याःगु अवस्थाय् क्षेत्रीय रुपं पकड दुगु खःसां अज्याःगु पार्टीयात राष्ट्रिय पार्टी मखु धकाः धायेगु पाय्छि मजुइफु। उकिं आः चुनावय् ब्वति काइगु फुक्कं हे दलयात राष्ट्रिय पार्टीया मान्यता बीगु धकाः याःगु सहमति लसकुस यायेबहः जू। थुकियात २८ दलया बैठकं नं पारित याइगु आशा कायेफु ।,http://www.nepalmandal.com/content/12235.html
अनमिन लिहां वनेवं ल्वाभः हयेगु चर्चा ,"Posted on Tue Jan 18, 2011  6:46 pm NST",नेपाःया शान्ति प्रक्रियाय् ग्वाहालि यायेगु धकाः वयाच्वंगु अनमिन शान्ति प्रक्रिया पूवने न्ह्यः हे लिहां वनेसातकि हे आः भारतं नेपाःया सेनायात घातक प्रकृतिया ल्वाभः बीगु खँ पिहां वःगु दु। नेपाःयात ल्वाभः बी धकाः भारतं कुतः ला न्हापा हे यानाच्वंगु खःसां आः अनमिन लिहां वनेवं उगु ल्वाभः नेपाः दुहां वइगु चर्चा नं शुरु जुया वःगु दु। आःयात भारतीय अखबारय् पिहां वःगु विषय खःसां अज्याःगु समाचार भारतया सरकारी सूत्रतय्सं हे च्वका हःगु जूगुलिं थ्व खँय् सत्यता दइ मखु धाये मछिं । थ्व ई नेपाः युद्धपाखे वनाच्वंगु मखु बरु युद्धं लिहां वयाः शान्तिपाखे वनाच्वंगु ई खः। देशय् शान्ति पलिस्था यायेगु लागिं नेपाली सेना व माओवादीया जनसेनां दुगु ल्वाभः नापं दिकातःगु ई खः थ्व। अथे दिकातःगु ल्वाभः हानं ज्वनेमाःगु अवस्था मवयेमा धकाः कुतः यायेमाःगु थज्याःगु संगीन व संवेदनशील इलय् हानं थप ल्वाभः हयेगुया अर्थ आः तक कायम जुयाच्वंगु शान्तियात भंग यानाः हानं युद्धया तयारी यायेगु खः। यदि भारतं अज्याःगु छुं नं कथंया ल्वाभः नेपाः छ्वया हल धाःसा उकिं देशय् हानं मेगु युद्धया मि च्याका बीगु निश्चित दु। अज्याःगु ल्वाभः हये जक मात्रं नं शान्ति प्रक्रियाया मेगु पक्षया विश्वास त्वाःदलाः कायम जुयाच्वंगु शान्तिइ खलल हया बीगु निश्चित दु। सेनाया नियतय् शंका यासें माओवादीं नं थःगु ढंगं ल्वाभः मुंकेगु तयारी शुरु याना बी। देशय् याउँक शान्ति कायम जुयाच्वंगु इलय् नेपाली सेनायात ल्वाभःया आवश्यकता मदु। ल्वाभः झिके यायेगु ला युद्धया लागिं खः। उकिं थ्व इलय् भारतं ल्वाभः बीगु प्रस्ताव हल धाःसा वयागु नियत नेपाली जनतां बांलाक थुइकेमाः ।,http://www.nepalmandal.com/content/12289.html
सहमति कायम याना वनेगु छगू अवसर ,"Posted on Wed Jan 19, 2011  9:45 pm NST","देशय् सकस्यां सहमति, सहमतिया राजनीति, सहमतिया सरकार धकाः तःथासय् धायेगु व न्ववायेगु यानाच्वंगु दु। तर उकिया लागिं कुतः धाःसा सुनां नं यानाच्वंगु खने मदु। थ्व हे झ्वलय् आः देय्या प्रधानमन्त्री ल्ययेगु सवालय् हानं छक्वः सहमतिया सरकार गठन यायेगु अवसर वयाच्वंगु दु। राष्ट्रपतिपाखें उकिया लागिं आहवान नं जुइधुंकूगु दु। तर देय्या नेतातय् पहः खनाः सर्वसाधारण जनतां आः हानं सहमतिया सरकार गठन जुइगु सम्भावना धाःसा खंकाच्वंगु मदु। थुकिं जनतायात निराश नं यानाच्वंगु दु। थज्याःगु अवस्थाय् राजनीतिक पार्टीतय्सं थवंथवय् मिले जुयाः सहमतिया सरकार दयेकाः क्यना बिल धाःसा उकिं संविधान दयेकेगु ज्यायात तकं बांलाःगु लिच्वः लाकीगु सम्भावना दया बी। आः दयेकीगु सहमतिया सरकार धइगु केवल सरकारया लागिं जक मखु, लिपा थ्यंकंया हे लँपु उकिं चायेका बी। राजनीतिक सहमति दयेकाः न्ह्याः वनेगु ज्याया आरम्भ विन्दु जुइफु आः दयेकीगु सहमतिया सरकार । छुं जुयाः राजनीतिक पार्टीतय्सं आः नं सहमतिया सरकार दयेकाः निराश जनताया ख्वालय् न्हिलासू बीगु ज्या याये मफुत धाःसा वयां लिपाया राजनीति याउँक न्ह्याइ धकाः आशा मयाःसां जी। लिसें जनतां नं राजनीतिक दल व उकिया नेतातय्त पूर्ण रुपं हे विश्वास यायेगु त्वःता हइ। उकिया लिच्वः संविधान निर्माण जक मखु कन्हय् मुलुक निर्माणय् तकं लाइगु खँयात वाःचायेकेमाः। सहमतिया निंतिं नेतातय्के त्यागया भावना दयेमाःगु आवश्यक दु। त्यागया भावना क्यनाः कायम जुयाच्वंगु अवरोधयात चीकाः न्ह्याः वनेगु थ्व अवसरयात राजनीतिक पार्टीतय्सं उपयोग यायेमाः ।",http://www.nepalmandal.com/content/12315.html
संवैधानिक समिति सक्रिय यायेगु निर्णय ,"Posted on Thu Jan 20, 2011  6:25 pm NST",संविधान च्वयेगु ज्याय् वयाच्वंगु थीथी समस्यातय्त आः वैधानिक संवैधानिक समितिपाखें हे ज्यंका वनेगु खँय् २८ दल सहमत जूगु समाचार वःगु दु। थुकियात संविधान च्वयेगु ज्याय् वःगु छगू सकारात्मक संकेतया रुपय् कायेफु। संविधान च्वयेगु ज्याय् न्हापा थ्वहे समितिपाखें आपालं समस्यात समाधान याये मफयाः उकियात उच्चस्तरीय कार्यदल गठन यानाः अन छ्वयेगु ज्या याःगु खः। तर लिपा कार्यदलया म्याद थपे मजूगुलिं थ्व ज्या संविधानसभाय् दुथ्याःगु २८ दलया मंकाः बैठकयात बिलसा आः वहे २८ दलं थ्व ज्यायात संवैधानिक समिति मार्फत यायेगु धकाः निर्णय याःगु खः। खतुं थ्व कार्यदल व २८ दलया बैठक सिबें संवैधानिक समितिं हे यायेमाःगु ज्या खः। समितिं याये मफयाः जक थ्व ज्या उखेथुखे लाः वंगु खः । आः समस्या समाधानया लागिं संवैधानिक समितिया बैठक च्वनेबलय् उकिया प्रक्रिया धाःसा छुं भचा हीकेमाःगु जुया बी। गथे कि आः समितिया बैठक च्वनीबलय् उकिया दुजः जुयाच्वंपिं फुक्कं पार्टीया शीर्ष नेतात अनिवार्य रुपं उपस्थित याकेगु व्यवस्था जुइमाः। न्हापा न्हापा समितिया बैठक च्वनीबलय् उकी निर्णय यायेगु अधिकार मदुपिं सभासद्तय्त जक पार्टीं छ्वया हइगु खः। गुकिं यानाः बैठक न्ह्याबलें अनिर्णित जुयाः क्वचाः वनी। आः नं वहे पहः जुल धाःसा संवैधानिक समिति सक्रिय जूगुया अर्थ दइ मखु। यदि माल धाःसा समितियात ग्वाहालि याइगु मेगु उपसमिति दयेकाः नं ज्या याये जिउ। समितिं याइगु निर्णय आधिकारिक व वैधानिक जुइगु जूगुलिं थ्व मार्फत ज्या यायेगु पाय्छि खः ।,http://www.nepalmandal.com/content/12332.html
न्यायालय शुद्धीकरण यायेगु न्हापांगु पलाः ,"Posted on Sun Jan 23, 2011  7:35 pm NST",सर्वोच्च अदालतया न्यायाधीश रण बहादुर बमयात महाभियोग लगे यायेगु लागिं संसदय् शुरु जूगु तयारीया नापनापं देय्या कानूनं गबलें थी मफयाच्वंगु न्यायिक ख्यलय् नं आः शुद्धीकरणया पलाः न्ह्यायेत्यंगु दु। क्वय्या अदालतं कारवाही यायेमाः धकाः यानातःगु फैसलायात दथुइ ध्यबा नयाः न्यायाधीश बमं उल्टे याना बिउगु खँ पत्ता लगे जुइवं वय्कःयात कारवाहीया लागिं प्रक्रिया शुरु याःगु खः। वय्कलं ध्यबा नयाः त्वःता छ्वःपिं अपराधीतय्सं हे चितवनया चिकित्सा कलेजया डीन डा. भक्तमान श्रेष्ठयात अपहरण याःगु खःसा लिपा प्रहरीं उपिं अपहरणकारीतय्त ज्वंबलय् तिनि उपिं न्यायाधीश बमं त्वःता छ्वःपिं अपराधीत खः धइगु खँ खुले जूगु खः। वहे आधारय् न्यायाधीश बमयात आः कारवाहीया लागिं पलाः न्ह्याकूगु खः। बमयात कारवाही यायेगु धकाः स्वंगुलिं तःधंगु पार्टीं सहमति यानाः सदनय् महाभियोग तयेगु तयारी याःगु कारणं आः वय्कःयात सुनां नं बचे याये फइ मखु धकाः आशा यायेगु थाय् दु । यदि वय्कःयात सदनय् महाभियोग तल धाःसा सुं नं बहालवाला न्यायाधीशयात कारवाही याःगु थ्वहे न्हापांगु घटना जुइ। थुकिया लागिं सर्वोच्चया प्रधानन्यायाधीश स्वयमं हे पहल यानाच्वंगु कारणं वय्कःया साहसयात च्वछाये हे माः। देय्या न्यायिक क्षेत्र गुलि बदनाम जुइधुंकल धइगु खँ थ्व स्वयां न्ह्याः गाक्कं चर्चित जुयाच्वंगु हे खः। आः उकियात शुद्धीकरण यानाः जनताया विश्वास त्याकेगु ज्याय् न्ह्याःगु थ्व पलाखं न्यायिक ख्यलय् छुं सुधार जुइगु आशा ब्वलंका बिउगु दु। कारवाहीया प्रक्रियाय् सदन याकनं न्ह्याः वनेमाः ।,http://www.nepalmandal.com/content/12404.html
आः समायोजनया ज्या नं याकनं न्ह्याकेमाः ,"Posted on Mon Jan 24, 2011  5:52 pm NST",थःत नागरिक पार्टी धाइपिं दलतय् निंतिं कपाः स्याःगु विषय जुयाच्वंगु माओवादी लडाकुत आः वहे 'नागरिक पार्टी'या दुजःत च्वनाः गठन यानातःगु विशेष समिति अन्तर्गत तयेगु ज्या वंगु शनिवाः सम्पन्न जूगु दु। माओवादी लडाकुयात विशेष समिति अन्तर्गत तयेफुगु ज्यायात सकलें राजनीतिक पार्टीया नेतातय्सं तःधंगु हे उपलब्धी कथं व्याख्या याःगु स्वयेबलय् थ्व ज्यापाखें सकलें राजनीतिक पार्टीत अतिकं सन्तुष्ट जूगु आभास ब्वलंगु दु । तर लडाकुयात विशेष समिति अन्तर्गत तयेवं हे लडाकुया समस्या समाधान जुयाः देशय् स्थायी शान्ति वइगु हे जुल धकाः ग्यारेन्टी बीगु ई धाःसा अझ नं मवःनि। छाय्धाःसां थीथी शिविरय् तयातःगु लडाकुया ल्वाभः तइगु कन्टेनरया ताःचा अझ नं माओवादीया हे ल्हातय् दनि। थ्व ताःचा उमिसं राज्ययात अबलय् जक लःल्हाइ गबलय् कि थ्व लडाकुया समायोजन व पुनर्स्थापनाया ज्या पूवंक क्वचाइ। तर लडाकुया समायोजन व पुनर्स्थापना गुकथं ग्वःम्ह तक यायेगु धइगु खँय् धाःसा दलतय् दथुइ अझ नं विवाद कायम हे दनि। दलतय्सं थ्व समस्या समाधान मयाःतले माओवादी लडाकुया समस्या समाधान जुल धकाः तायेकेगु पाय्छि जुइ मखुनि। उकिं तःधंगु दलतय्सं पिने देशया समेत दसुतपाखें शिक्षा कयाः याकनं हे थ्व समस्या समाधान याना छ्वयेमाः। माओवादीं थःपिनि लडाकु सहज रुपं विशेष समिति मातहत तये हःगुलिं थुकिं छगू कथंया विश्वासया वातावरण धाःसा ब्वलंगु दु। आः थ्वहे विश्वासय् दनाः निगुलिं पक्षं माओवादी लडाकुया समायोजन ज्यायात पूर्णता बीगु पलाः न्ह्याकेमाः ।,http://www.nepalmandal.com/content/12426.html
यदि थौंया अवस्था सहिदपिंसं खंगु जूसा ,"Posted on Sun Jan 30, 2011  10:53 pm NST","थनिं न्हय्गू दशक न्ह्यः तत्कालिन राणा शासकतय् विरुद्ध जूगु आन्दोलनय् ज्यान बलिदान याःपिं सहिदपिनि लुमंतिइ थौं देशय् सहिद दिवस न्यायेकाच्वंगु दु। वि.सं. १९९७ सालय् थौंया हे मितिइ देय्या प्यम्ह सपुतपिं शुक्रराज जोशी, धर्मभक्त माथेमा, गंगालाल श्रेष्ठ व दशरथ चन्दयात राणा शासकतय्सं सिमाय् यखायाः व गोलीं कयेकाः स्याना बिउगु खः। थ्वहे सहिदपिंसं बिउगु बलिदानया लिच्वः कथं देशय् राणा शासन चिलाः प्रजातन्त्र बहालि जूगु खः। वयां लिपा नं देशय् तःक्वः तःगू कथंया आन्दोलन जुजुं वयाः अन्ततः थौंया अवस्था तक झीपिं थ्यनाच्वंगु दु। तर थौं वयाः देश गुगु मछिंगु थासय् थानाच्वन, थ्व धाःसा उबलय् ज्यान बलिदान बियावंपिं सहिदपिंसं कल्पना याःगु स्थिति मखु। उबलय्  झी सहिदपिंसं जनतायात रैती दयेकाः जहानियाँ शासन न्ह्याकाच्वंपिं राणातय् विरुद्ध संघर्ष याःगु खः। थौं देशय् राणा शासन ला मंत तर देश धाःसा राणा शासनया इलय् सिबें नं ग्यानापुगु मोडय् वयाः थानाच्वन। थौं देशया प्रजातन्त्र जक मखु राष्ट्रियता तक नं अस्तित्व हे दइगु खः ला मखु ला धइगु स्थितिइ थ्यनाच्वंगु दु। थौया लोकतान्त्रिक, गणतान्त्रिक धाःपिं नेतातय्सं थौं देशयात राणातय्सं सिबें नं बेढंगं न्ह्याकाः जिक्व दुर्दशा यानाच्वंगु दु। यदि देशया थौंया अवस्था अबलय् बलिदान याना वंपिं सहिदपिंसं खंगु जूसा वय्कःपिंत अवश्य नं थःपिनि बलिदानप्रति पश्चाताप जुइगु खइ। मुलुकया थ्व दुर्दशापूर्ण अवस्थाय् सहिद दिवस न्यायेकाः वय्कःपिंत श्रद्धांजलि प्वंकाया छुं अर्थ मदु। सहिदपिनि आदर्शयात लाकमं च्वानाः वहे सहिदया छ्यनय् स्वां देछायेगु गुलि जक लज्या मचाःगु ज्या जुइ?",http://www.nepalmandal.com/content/12467.html
जनजाति व मधेशीयात मि च्याके बीगु कुतः? ,"Posted on Mon Jan 31, 2011  7:46 pm NST","ई मगाःगु धइगु त्वहःचिनाः आः संविधानसभां राज्य पुनर्संरचना सम्बन्धी दकलय् प्रमुख मुद्दायात हे त्वःताः न्हूगु संविधान जारी यायेगु तयारी यानाच्वंगु बारे चर्चा जूगु दु। यदि तःधंगु दलतय्सं अज्याःगु संविधान जारी यायेत्यंगु खःसा थ्व ति गलत ज्या मेगु जुइ मखु। थुकिं राज्य पुनर्संरचना पक्षधर सकलें जनजाति, मधेशी समुदाययात आक्रोशित यानाः देशय् मेगु विद्रोहया मि च्याका बीगु तःधंगु खतरा दु। संविधान जारी याः कुन्हु हे उकियात सार्वजनिक रुपं च्याकेगु ज्या तकं जुइफु गुकिं यानाः हथाय्चायाः संविधान जारी याःगुया छुं हे अर्थ दइ मखु। वर्तमान संविधानया मू मर्म धइगु राज्य पुनर्संरचना खः। यदि थुकी मुलुकया न्हूगु ख्वाःपाः चित्रित मयायेगु खःसा थ्व पुलांगु संविधान स्वयां छुं नं अर्थय् फरक जुइ मखु। राज्य पुनर्संरचना मयासे संविधान जारी यायेगुया अर्थ  माओवादीं झिदँ तक याःगु जनयुद्ध व उकी प्राण आहुति याःपिं झिंस्वद्वः मनूतय् बलिदानयात बागमतिइ चुइके थें खः। लिसें १९ न्हु तक याःगु जनआन्दोलनया नं थ्व छगू तःधंगु अपमान जुइ। राजनीतिक पार्टीतय्सं थज्याःगु ज्या कदापी याये मजिउ। राज्य पुनर्संरचनाया सवाल दकलय् विवादया विषय जूगु कारणं यदि आः थुकियात त्वःता छ्वत धाःसा लिपा थ्व समस्या ज्यंकेगु सिबें नं थुकिं यानाः मेमेगु समस्या  सिर्जना जुइगु खँयात वाःचायेकेमाः। ई मगाः धइगु सामान्य त्वहःचिनाः थ्व मुद्दा त्वःते मजिउ। मेमेगु बुँदाया थ्व क्वचाये धुंकूगु खःसा आः संविधानसभाया म्याद मेगु स्वला थपे यानाः केवल थ्वहे जक मुद्दाय् केन्द्रित जुल धाःसा थ्व विवाद नं याउँक ज्यंके फइगु खनेदु ।",http://www.nepalmandal.com/content/12491.html
सफल जुइ ला थ्व पर्यटन वर्ष? ,"Posted on Sun Jan 2, 2011  9:31 pm NST","नेपाःया स्यना वंगु पर्यटन उद्योग व नेपाःया छबीयात हानं छक्वः पुलांगु हे थासय् हयाः बांलाकेगु ताः तयाः नेपालं थुगु दँ सन् २०११ यात 'पर्यटन वर्ष' या रुपय् माने यायेगु ताः तःगु दु। थ्वहे ताः तयाः म्हिगःनिसें शुरु जूगु इस्वी सन्या न्हूदँनिसें पर्यटन वर्ष नं शुरु जूगु दु । खतुं थ्व दछिया दुने झिगू लाख पर्यटक दुकायेगु धकाः सरकारं तःधंगु महत्वाकांक्षी योजना तःगु दु। तर नेपाल वायुसेवा निगमं पर्यटन वर्षयात लक्षित यानाः जहाज न्यायेगु धकाः कुतः याःम्ह प्रमुख अधिकारीतय् विरुद्ध भ्रष्टाचारया द्वपं बियाः मुद्दा दर्ता यायेवं पर्यटन वर्षया आरम्भ हे अलक्षिण जूवंगु दु। वास्तवय् राज्यं तइगु छुं नं कथंया राष्ट्र विकासया ग्वसाःयात विफल यायेगु लागिं थ्वहे देय् दुने थीथी कथंया तत्वत सक्रिय जुयाच्वंगु दु धइगु खँ थ्व घटनां प्रस्ट याना बिउगु दु। वास्तवय् अख्तियारं नेवानि विरुद्ध दर्ता याःगु भ्रष्टाचारया थ्व मुद्दा धइगु हे पर्यटन वर्ष असफल जूवनीगु न्हापांगु संकेत खः। पर्यटन वर्ष हनेगु थ्व ग्वसाः छुं हे तयारी मयासे केवल हचुवा व हल्लाया भरय् जक जुयाच्वंगु खः धइगु खँ थुकिं बांलाक हे क्यना बिउगु दु । सम्पूर्ण उद्योग व्यवसाय धरासायी जुयाच्वंगु थौंया इलय् पर्यटन छगू हे जक अज्याःगु उद्योग खः गुकिं नेपाःया छुं भचा आर्थिक उन्नति याइ लाकि धकाः आशा कायेथाय् दु। थ्वहे आशायात जीवन्त यायेत पर्यटन वर्ष हनेगु धकाः हःगु ग्वसाः धाथें नं च्वछाये बहः जू। तर राजनीतिक पार्टीतय् बन्द हडताल, राज्यया कमजोर तयारी व थ्वलिसे सम्बन्धित निकायतय् स्यनाच्वंगु तालमेलं थ्व वर्षयात गुलि सफल याइगु खः, व धाःसा शंकाया हे विषय तिनि ।",http://www.nepalmandal.com/content/11855.html
तुया भाः थकायेत किसानतय् आन्दोलन ,"Posted on Tue Jan 4, 2011  9:49 pm NST","तुया भाः थकायेमाःगु माग यासें सर्लाही, नवलपरासीया किसानत आन्दोलित जूगु दु। न्ह्याबलें नं किसानतय्त लथ्यानाः दथुइ च्वनीपिं दलाल व व्यापारीतय्त जक पोसे यायेगु सरकारी नीति विरुद्ध स्थानीय किसानतय्सं याःगु थ्व विद्रोह खः धाःसां जिउ। तर राज्यं धाःसा उमिगु सः न्यनेगु सिबें नं उमित दमन याना छ्वयेगु नीति ज्वंगुलिं थुकिं आन्दोलनयात अझ तच्वयेका बीगु खतरा पिकयाच्वंगु दु । खतुं किसानतय्सं माग याः थें तुया भाः थकाल धाःसा उकिया लिच्वः कथं तुरुन्त हे चिनीया भाः थहां वनेधुंकी। तर नेपालय् सरकारं चिनीया भाः वःक्वःमछि थकायेधुंकूसां नं तुया भाः धाःसा थकाःगु मदुनि। चिनीइ थहां वंगु भाःया लबः फुक्क दथुइ च्वंपिं व्यापारीतय्सं नयेगु याइ। सरकार दुथ्याःपिं व दुमथ्याःपिं राजनीतिक पार्टीतय्सं चुनावया इलय् व्यापारीतय्के कयातःगु चन्दाया फल बीगु लागिं उमिसं न्ह्याक्व हे भाः थकाःसां सुनां छुं याइ मखु। सकलें सुम्क च्वनाच्वनी। गुकिं यानाः तुया भाः यथावत जुयाच्वनी, मजदूरया ज्याला यथावत जुयाच्वनी तर चिनीया भाः धाःसा थहां वनाच्वनी। वास्तवय् तु व चिनीया भाः दथुइ दुगु अन्तर स्वयेगु खःसा उकिं किसानतय्त मार व व्यापारीतय्त अप्वः लबः वनाच्वंगु खँ प्रस्टं सी दइ। थःत समाजवादी धाइपिं पार्टीतय् सरकारं थज्याःगु खँय् ध्यान तयेमाःगु अतिकं आवश्यक दु । लबःया मात्रा व्यापारीयात वन धाःसा छम्हूचिया ल्हातय् वनी, किसानयात वन धाःसा अप्वःसिया ल्हातय् वनी। उकिं सरकारं निम्ह प्यम्ह व्यापारीयात स्वयां बहुसंख्यक किसानतय्त अत्यधिक लबः वनी कथंया नीति ज्वनेमाःगु आवश्यकता दु ।",http://www.nepalmandal.com/content/11912.html
माओवादी दुने पिदंगु निगू लाइन ,"Posted on Thu Jan 6, 2011  5:00 pm NST","संविधानसभाया दकलय् तःधंगु पार्टी माओवादीं आः ज्वनीगु रणनीतिया बारे स्पष्ट विवाद पिहां वःगु दु। पार्टीया उपाध्यक्ष डा. बाबुराम भट्टराईनं आःया इलय् जनविद्रोह आवश्यक मदुनि धकाः अध्यक्ष प्रचण्डया दस्तावेजय् लिखित रुपं हे असहमति प्वंकादीवं माओवादीया सैद्धान्तिक विभाजन प्रस्ट रुपं हे पिहां वःगु खः। थुकिं यानाः आः पार्टी विभाजन जकं जू वनीगु खः ला धइगु ग्याःचिकु समेत पिहां वःगु दु । डा. बाबुराम भट्टराईं थ्व इलय् देशयात माःगु शान्ति व संविधान खः उकिं आः स्थायी शान्ति व बांलाःगु संविधान दयेकेगु ज्यायात हे थःपिंसं प्राथमिक ज्या तायेकाः न्ह्यायेमाः धइगु बिचाः तयादीगु दुसा मेपिं नेतातय्सं आः जनविद्रोह यानाः न्ह्याः मवंकं देशं निकास काये खनी मखुत धासें विद्रोहया लाइन हे न्ह्यःने हःगु खः। माओवादीं अपाय्हाकः जनयुद्ध यात। द्वलंद्वः मनू सित। उकिया उपलब्धी धइगु गणतन्त्र, संघीयता व धर्मनिरपेक्षता खः। तर न्हूगु संविधान दयेकेगु दौरानय् देशय् गुकथंया राजनीतिक चलखेल शुरु जुल उकिं यानाः धाःसा प्राप्त जूगु थ्व उपलब्धी नं सुरक्षित जुइगु सम्भावना क्षीण जुया वनाच्वंगु दु। थज्याःगु अवस्थाय् ला आः हानं छक्वः जनविद्रोह मयायेकं वयेधुंकूगु उपलब्धी तकं ताःलाइगु स्थिति मदु। थ्वहे खँयात वाःचायेकाः अध्यक्ष प्रचण्ड लगायतया नेतातय्सं विद्रोहया लाइन ज्वंगु जुइफु। तर उगु लाइनयात कयाः पार्टी दुने डा. भट्टराई थेंज्याःपिं विचारक नेतातय्सं हे असहमति क्यंगु कारणं उकिया बारे पुनर्विचार यायेगु व वय्कःपिंत नं समावेश यानाः न्ह्याः वनेगु नीति काःसा पाय्छि जुइगु खनेदु ।",http://www.nepalmandal.com/content/11970.html
इच्छाशक्तिं बने जूगु देश ब्राजिल ,"Posted on Fri Jan 7, 2011  11:17 pm NST","वास्तवय् मनूतय्सं याये चाहे जुल धाःसा याये मफइगु छुं नं मदु। मनुखं चाहे जुल धाःसा न्ह्यागु नं यायेफु धइगु खँया नमूना ब्राजिलय् वंगु वालय् तिनि पद त्वःतादीम्ह पुलांम्ह राष्ट्रपति सिल्भा डी' लुलां बांलाक हे क्यना बिल। लुलां ब्वना तःगु आधारय्, सयेका तःगु आधारय् वा सुनां धाःगु आधारय् मखु, थःके दुगु इच्छाशक्तिया आधारय् ब्राजिलया विकास यानाः क्यंगु खः। लुलां शासन ल्हातय् काःगु इलय् तक विश्वया गरीब मध्ये छगू देश धकाः म्हसिउगु ब्राजिलयात वय्कलं थम्हं शासन काःगु च्यादँया दुने विश्वया धनी देश मध्ये छगू दयेकाः क्यना बिल। वय्कः वये न्ह्यः ब्राजिल कंगाल मखुसां कंगाल जुइगुपाखे न्ह्याये धुंकूगु देश खः। भ्रष्टाचार व बेरोजगारं ब्राजिलयात जिक्व हे अराजक दयेकेधुंकूगु खः। तर वय्कलं शासन न्ह्याके सातकि पुलांगु सम्पूर्ण नीतियात त्वाःथलाः पूरा देशया कायापलट याना बिल। वय्कः थम्हं नं स्वीकार यानादीगु दु, थ्व वय्कःया इच्छाशक्तिया लिच्वः खः। वय्कः धाथें ब्राजिल दयेकां त्वःते धइगु उद्देश्य ज्वनाः सत्ताय् वःगु खः। धाथें दयेकां त्वःता बिल। वास्तवय् वय्कःयात अवसर जक मदयाच्वंगु खः। अवसर वयेवं वय्कलं उकियात पुष्टि यानाः क्यना बिल । वास्तवय् थ्व वय्कःया इच्छाशक्तिया हे कमाल खः। थज्याःगु  हे इच्छाशक्ति विश्वया मेमेगु नं छुं गरीब देय्या शासकतय्सं काःगु खः अले थःगु देशयात दयेकाः क्यना नं बिउगु खः। वास्तवय् मुलुक दयेकेगु खःसा स्रोत साधन जक दयां मगाः। मुख्य माःगु इच्छाशक्ति खः। इच्छाशक्ति दत धाःसा स्रोत हे मदुसां नं देश बने जुइफु धइगु दसु इजरायल झीगु न्ह्यःने दु ।",http://www.nepalmandal.com/content/12006.html
नेपाः बारे अनमिन प्रमुखया प्रतिवेदन ,"Posted on Sun Jan 9, 2011  8:56 pm NST","राष्ट्र संघीय मिशन अनमिनया प्रमुख करिन लेनग्रेनं नेपाःया बारे राष्ट्र संघय् लःल्हाःगु प्रतिवेदनयात कयाः नेपालय् कडा टिप्पणी पिहां वःगु दु। वय्कलं न्ह्यब्वयादीगु प्रतिवेदनय् शान्ति प्रक्रिया ताःमलाःगु कारणं नेपालय् राष्ट्रपति शासन वा सैनिक कू जुइफुगु खँ न्ह्यथनातःगु दुसा वय्कःया थ्व टिप्पणीं यानाः नेपालय् राष्ट्रपति, प्रधानमन्त्रीं तकं कडा प्रतिक्रिया बियादीगु दु। लेनग्रेनया थ्व प्रतिवेदनं नेपाः व राष्ट्र संघया स्वापू झन हे स्यना वनीगु सम्भावना ब्वलंका बिउगु दु । वास्तवय् लेनग्रेनं नेपालय् सैनिक कू वा राष्ट्रपति शासन लागू जुइफुगु खतरा दु धकाः न्ह्यब्वयादीगु प्रतिवेदन धाथें नं नेपाःमितय्त थारान्हुइकी कथंयागु दु। वय्कःया प्रतिवेदनं आपालं नेपाःमितय्त झसंग वंका बिउगु दु। तर नेपाःया शासकतय्सं वय्कःया प्रतिवेदनयात मौखिक रुपं आलोचना जक यानां थ्व खँयात खण्डन धाःसा याये फइ मखु। उकी धयातः थें राष्ट्रपति वा सेनां देय्या तरल अवस्थाया लबः कयाः छुं हे याये मत्यंगु धाःसा मखु। राष्ट्रपतिपाखें आः थम्हं हे छुं याये माली लाकि धकाः बिचाः कालबिल समेत याःगु चर्चा पिहां वःगु हे खः। सेनाय् नं पुलांम्ह सेनापतिं अज्याःगु हे छुं पलाः छी मालीगु बारे बिचाः ब्याकूगु खँ नं पिहां वःगु हे खः। थ्व अथें फसय् पिहां वःगु चर्चा मखु। थौं देय् गुगु राजनीतिक शून्यता ब्वलनाच्वंगु खः उकियात कयाः धायेगु खःसा थुकथंया घटना मजुइ नं धाये मफु। स्वय्म राजनीतिक पार्टीया नेतातय्सं हे नं थज्याःगु खँ न्ववायेगु यानाच्वंगु दु। सखे अनमिन प्रमुखं थःगु रिपोर्टय् थज्याःगु खँ उल्लेख याःगु नं थ्वहे कारणं जुइमाः ।",http://www.nepalmandal.com/content/12047.html
न्हूगु गठबन्धन व एमालेया द्विविधा ,"Posted on Wed Jan 12, 2011  11:09 pm NST",अन्ततः एमाले व कांग्रेस दथुइ कायम जुयाच्वंगु गठबन्धन त्वाःदलीगु अवस्थाय् थ्यंगु दु। एमालें प्रधानमन्त्री पदय् कांग्रेस उम्मेदवार रामचन्द्र पौडेलयात भोट मबीगु धकाः निर्णय यायेवं कांग्रेसं नं एमालेलिसे न्ह्यानाच्वंगु थःपिनि गठबन्धन त्वाःथलेगु धकाः निर्णय याःगु खः । खतुं सरकार गठनय् एमाले व कांग्रेस गठबन्धनया आः छुं अर्थ नं मदयेधुंकल धाःसां जिउ। प्रधानमन्त्री ल्ययेगु लागिं झिंखुक्वः तक जूगु चुनावय् एमालें कांग्रेसयात भोट मबिउगुलिं हे थ्व गठबन्धन अस्तित्वय् मदयेधुंकल धइगु खँ प्रस्ट जूगु खः । तर थ्व गठबन्धन कायम जुल धकाः नं देशय् छुं हिउपाः वइगु नं लक्षण मदु। देशय् वःगु राजनीतिक हिउपाःया ल्याखं धायेगु खःसा थ्व गठबन्धन वास्तवय् हिउपाःयात न्ह्यःने यंकेगु सिबें नं उकियात दथुइ हे थाका तयेगु लागिं सक्रिय गठबन्धन धाःसां छुं मपाः। उकिं परिवर्तनकामी जनताया लागिं ला थ्व छगू प्रतिक्रियावादी गठबन्धन धाःसां जिउ। एमाले दुने ब्वलंगु शक्ति संघर्षं थ्व गठबन्धन त्वाःथःगु खः। थुकिया लिच्वः कांग्रेसयात सिबें नं एमालेयात लाइगु यक्व सम्भावना दु। छाय्धाःसां देशय् हिउपाः वःगु पूरा प्रक्रियाय् एमालेया भूमिका उखे नं मलाः थुखे नं मलाःया स्थितिं न्ह्याः वनाच्वंगु दु। आः सरकार गठन जुइगु न्हूगु प्रक्रियाय् नं एमालें स्पष्ट दृष्टिकोण बिउगु खने मदु। एमालेया छगू पुचः अझ नं पुलांगु हे गठबन्धन कायम याना तयेमाः धइगु पक्षय् दनि। माओवादी लिसे जायेमाः धइगु मेगु पुचःलिसे संघर्ष अझ नं जारी दनि। एमालेया बिचाः अझ नं अस्थिर तिनि धइगु थुकिं क्यं ।,http://www.nepalmandal.com/content/12138.html
न्हूगु मोडय् थ्यंगु प्रधानमन्त्री चुनाव ,"Posted on Fri Jan 14, 2011  3:01 pm NST",देशय् अन्यौलपूर्ण न्ह्यानाच्वंगु प्रधानमन्त्री ल्ययेगु चुनाव आः न्हूगु मोडय् प्रवेश जूगु दु। नेपाली कांग्रेसया याकःचा उम्मेदवार रामचन्द्र पौडेलं थःपिनि उम्मेदवारी लित कायेवं आः चुनावया मैदान खाली जूगु दुसा प्रधानमन्त्री ल्ययेगु प्रक्रिया मेगु मोडय् प्रवेश जूगु खः। थुकिं यानाः न्हूम्ह प्रधानमन्त्री ल्ययेगु लागिं न्हूगु हे प्रक्रियाय् वनेमाःगु आवश्यक जूगु दु। तर प्रधानमन्त्री ल्ययेगु न्हूगु प्रक्रिया छु जुइ धइगु खँ धाःसा अझं स्पष्ट जूगु मदुनि। तर न्हूम्ह प्रधानमन्त्री ल्ययेगु लागिं आः छु प्रक्रियाय् वनेगु धइगु खँय् धाःसा हानं मेगु विवाद ब्वलनीगु स्थिति पिहां वःगु दु। प्रधानमन्त्री ल्ययेगु प्रक्रिया बारे थीथी कथंया मोडेलत न्ह्यःने वयाच्वंगु दु। आः संसदं प्रधानमन्त्री ल्ययेगु सिबें चक्रीय प्रणालीपाखें प्रधानमन्त्री ल्ययेगु खः लाकि धइगु चर्चा नं वयाच्वंगु दु। तर चक्रीय प्रणालीइ वनेगु खःसां न्हापांम्ह प्रधानमन्त्री सु जुइ धइगु खँय् धाःसा विवाद पिहां वयाच्वंगु दु। चक्रीय प्रणालीपाखें न्हापांम्ह प्रधानमन्त्री सु जुइ धइगु खँय् विवाद दु। स्वंगू तःधंगु पार्टतय्सं प्रधानमन्त्री जुइगु न्हापांगु पाः थःपिंत हे बीमाः धकाः माग यानाच्वंगु दु। थुकिं यानाः चक्रीय प्रणालीपाखें नं प्रधानमन्त्री ल्ययेगु ज्या मजुइ थें खने दयाच्वंगु दु। अतः आः न्हूगु प्रणालीइ वनेबलय् गज्याःगु प्रणाली ज्वनेगु धइगु विवाद वइगु निश्चित दु। थ्व न्हूगु विवादं हानं छक्वः देशय् अन्यौलता ब्वलनाः संविधान व शान्ति प्रक्रियायात लिउने घ्वाना बीगु अवस्था वःगु दु। उकिं थ्व इलय् राजनीतिक दलतय्सं पदया लोभ मयासे उदारतापूर्वक देशय् ब्वलनाच्वंगु अन्यौलता चीकेगु लागिं पहल यायेमाःगु आवश्यकता न्ह्यःने वःगु दु।,http://www.nepalmandal.com/content/12179.html
नेवाः एकता अझ धिसिलानाच्वंगुया चिं ,"Posted on Fri Jan 14, 2011  5:31 pm NST","स्वायत्त राज्य पलिस्थाया नारा ज्वनाः न्ह्यानाच्वंगु नेवाः आन्दोलनयात अझ छपलाः न्ह्यःने यंकेगु ल्याखं म्हिगः नेवाः एकता दिवस हनेगु ज्या जुल। खास यानाः यलया नेवाः कार्यकर्तातय्गु पहलय् यलय् हे जूगु उगु ज्याझ्वलय् आपालं नेवाःतय्सं ब्वति कयाः ग्वसाःयात ताःलाका बिउगु दु। उकिया लागिं मू ग्वसाः खलः नेवाः स्वायत्त राज्य मंकाः संघर्ष समिति व स्थानीय ग्वसाः खलः ज्यापु समाज यलयात नं सुभाय् बीमाः । थ्व स्वयां न्ह्यः येँय् जूगु नेवाः स्वायत्त राज्य घोषणा व वयां लिपा ख्वपय् जूगु नेवाः राष्ट्रिय राजनीतिक सम्मेलन लिपा यलय् म्हिगः नेवाः एकता दिवसया तःजिगु ज्याझ्वः जूगु खः। थुकिं यानाः नेवाःतय् शक्तियात अझ क्वातुका बीगु जक मखु राज्ययात क्वातुया वंगु नेवाः शक्ति ब्वयेगु अवसर नं चूलाःगु दु। नेवाःतय्सं क्यंगु थ्व एकताया शक्तिं देय्या मेमेपिं जनजातितय्त नं उत्साहित याइगु निश्चित खः। लिसें थ्व राज्ययात नेवाःतय्सं बिउगु छगू कथंया चेतावन नं खः। नेवाःतय् दथुइ कायम जुया वयाच्वंगु एकता स्वयम् हे छगू सन्देश खः। थुकी अप्वः ब्याख्या आवश्यक मजू। नेवाःतय् दथुइ कायम जुयाच्वंगु राजनीतिक विभेदयात मंकाः संघर्ष समितिया गतिविधिं म्हो याना यंकाच्वंगु दुसा आः नेवाःतय् दुगु राज्यं हे क्वचिंगु कारणं जक दयाच्वंगु सामाजिक, सांस्कृतिक विभेदयात नं थुकिं मदयेका यंका बीगु निश्चित दु। नेवाःतय् दथुया थ्व एकता थौं नेवाः स्वायत्त राज्य प्राप्तीया आन्दोलनय् जक मखु कन्हय् राज्य प्राप्त जुइधुंकाः उकियात सुथांलाक न्ह्याकेगु लागिं नं उतिकं आवश्यक जू। थ्व एकता छगू सफल नेवाः राज्य पलिस्थाया ई तक हे कायम याना तयेमाः ।",http://www.nepalmandal.com/content/12190.html
"आः अति जुल, भारतीय दूतावासया पहः ","Posted on Tue Aug 31, 2010  11:18 pm NST","नेपाली सञ्चार माध्यमयात विज्ञापन रोके यायेग, अनं लिपा भ्वं रोके यायेगु थेंज्याःगु घृणित ज्याखँत यायेधुंकाः आः नेपाःया निंतिं भारतीय राजदूतावासं थःगु देशय् उत्पादन जुइगु थीथी वस्तुतय्सं विज्ञापन मबिउ धइगु झोंकय् अज्याःगु वस्तुया विरोधय् समाचार च्वया हल धकाः मेगु घुर्की क्यना हःगु दु। दूतावासया थ्व घुर्कीं यानाः भारतीय राजदूत थ्व इलय् नेपाःया सञ्चार माध्यमय् हानं छक्वः आलोचनाया पात्र जूगु दु । भारतीय दूतावासं जारी याःगु थ्व वक्तव्यं मेगु मखुसां भारतया विरोध याःगु हे कारणं भारतीय उत्पादनया विज्ञापन छुं छुं सञ्चार माध्यमयात दूतावासं हे बन्द याकूगु खः धइगु खँ पुष्टि जूगु दु। सञ्चार माध्यमय् निर्वाध रुपं वयाच्वंगु विज्ञापन पत्रिकाय् पिहां वइगु समाचारयात त्वहः दयेकाः बन्द यायेगु नं छगू कथं सञ्चार माध्यमय् याःगु हस्तक्षेप हे खः। भारतीय दूतावासया लिपांगु वक्तव्यं थ्व हस्तक्षेपयात चाःहीकाः स्वीकार याःगु दु। छुं नं उत्पादनया बारे पिहां वःगु समाचारयात खण्डन यायेगु शैली थ्व मखु। अज्याःगु उत्पादनतय्सं थःपिनि गुणस्तर थकयाः उकिया लिसः बीमाःथाय् दूतावासयात न्ह्यःने तये हःगुलिं भारतीय दूतावास राजदूत खः लाकि वाणिज्य दूत खः छुटे याये याये मफुगु स्थिति जूगु दु। थ्व स्वयां न्ह्यः भारतीय दूतावासं एमआरपी छपाईयात कयाः नेपाः सरकारयात दवाव बिउगु खँ पिहां हे वयेधुंकूगु दु। थ्व सम्पूर्ण प्रकरण भारतं नेपाःयात यानाच्वंगु दुर्व्यवहारया चरम रुप खः। नेपाःयात भारतं छगू सार्वभौम मुलुकया दर्जा तकं मबिउगुया चिं खः। थज्याःगु खँय् नं देय्या राजनीतिक पार्टी मौन च्वनाच्वंगु  धाःसा न्हूगु दासताया प्रदर्शन खः ।",http://www.nepalmandal.com/content/9578.html
नेवाः फिल्मं त्याकूगु उत्कृष्टताया एवार्ड ,"Posted on Wed Sep 1, 2010  8:38 pm NST","थुगुसी छक्वलं निगू दँया लागिं बिउगु राष्ट्रिय फिल्म सिरपाः ज्याझ्वलय् आदिवासी जनजातिया फिल्मपाखे निगुलिं दँय् नेवाः फिल्मं हे सर्वोत्कृष्ट फिल्मया त्याकूगु दु। फिल्म जक मखु निगुलिं फिल्मया निर्देशक व निगुलिं फिल्मया अभिनेत्रीं नं सर्वोत्कृष्ट सिरपाः त्याकाः नेवाः फिल्म निर्माण ज्याया गौरव थकया बिउगु दु। थुकिया लागिं निगुलिं नेवाः फिल्मया निर्माता व सम्पूर्ण फिल्म युनिटयात बधाई बीमाः । खतुं नेपालभाषां फिल्म निर्माणया ज्या शुरु जूगु करिब निगू दशक हे तिनि दत। अतिकं सीमित स्रोत साधन व म्होचा दर्शकया दथुइ फिल्म दयेकेमाःगु जूगुलिं नेवाः फिल्म निर्माणया पलाः खस भाषाया तुलनाय् गतिमान मजू। अथे खःसां थुकिं यानाच्वंगु विकासया क्रम धाःसा उत्साहवर्धक हे धायेमाः। पुलांपिं ख्यालः व दबू प्याखंया कलाकारतय्सं शुरु याःगु नेवाः फिल्म निर्माणया ज्याय् थौंकन्हय् आपालं न्हूपिं कलाकार व ल्याय्म्ह पुस्ता संलग्न जुयाच्वंगु दु । फिल्म मनोरंजनया विषय जक मखु। नेपालभाषायात आःया युगय् नं जीवन्त याना तयेगु खःसा फिल्म हे छगू जक आशा यायेबहःगु ख्यः खः। न्हूगु पुस्तायात भाषा व जातिया म्हसीका आः फिल्मं हे जक बी फइ। उकिं थौं नेवाः फिल्म निर्माणया ख्यलय् गुगु कलाकर्मीत लगे जुयाच्वंगु खः, वय्कःपिंत झीगु भाषा व जाति बचे याइपिं कन्हय्या संवाहक धायेमाः। वय्कःपिंसं यानाच्वंगु ज्या भावुकता जक मखु, कलात्मकताया ल्याखं नं उत्कृष्ट खः धइगु खँ थुगु एवार्डं पुष्टि याना बिल। आः थ्व फिल्म ख्यःयात 'फिल्म उद्योग' दयेका यंकेगु झी सकस्यां उद्देश्य जुइमाः। थुकिं हे नेवाः फिल्म व नेवाः भाषा नितांयात म्वाकी ।",http://www.nepalmandal.com/content/9594.html
टेपया सत्यता सुनां पुष्टि यायेगु? ,"Posted on Mon Sep 6, 2010  10:39 pm NST","माओवादीया प्रवक्ता कृष्णबहादुर महरां छम्ह चिनियाँ अधिकारीलिसे फोनय् स्वापू तयाः सभासद्त न्यायेगु लागिं ५० करोड तका दां माग यात धकाः पिहां वःगु अडियो टेप बजारय् चर्चाया विषय जुयाच्वंगु दु। खतुं थ्व टेपं चीन व माओवादीया विषयय् शंका पिकया बिउगु खःसां सञ्चार माध्यमय् उगु टेप उपलब्ध याःगु निकाय धाःसा भारतीय दूतावास खः धइगु खँ पिहां वःगुलिं थुकी भारतया नां नं ल्वाकज्याः वःगु दु । बजारय् पिहां वःगु टेप यदि धाथें खःसा थ्व निश्चय नं गम्भीर विषय खः। नेपाःया मामिलाय् चिनियाँ हस्तक्षेपया थ्व नग्न दसि जुइ। तर थ्व उपलब्ध याःम्ह भारतीय राजदूतावास खः धइगु खँ पिहां वःगुलिं स्पष्टीकरण बीगु पाः आः भारतीय दूतावासया नं जू वःगु दु । सार्वजनिक जूगु टेप अतिकं शंकास्पद खनेदु। छाय्धाःसां उकी संवाद जुयाच्वंगु खँ दु तर सु मनूया गुलि नम्बर टेलिफोनं फोन याना हःगु धइगु खँ धाःसा धाःगु मदु। टेपया विवाद पिहां वःगुलिं उगु टेपया विवरण प्रकाशित याःगु छुं पत्रिकातय्सं टेपया सत्यता पुष्टि यायेत सरकारं छानबिन यायेमाः धयाहःगु दु। तर थ्व सत्यता पुष्टि यायेगु ज्या सरकारया मखु, सुनां प्रकाशन/प्रशारण याःगु खः उमिगु हे खः। छु उमिसं सत्यता हे पुष्टि मजूगु खँ प्रकाशन/प्रशारण याःगु खः? थज्याःगु संवेदनशील मामिलाय् अथे पुष्टि हे मजूगु सामग्री पित बी जिउ? छु थ्वहे खः ला उमिगु पत्रकारिता? माओवादी व चीनं ला थ्व थःपिनिगु टेप मखु धकाः धाये हे धुंकल। आः खः धकाः प्रमाणित यायेगु ज्या सम्बन्धित सञ्चार माध्यमतय्गु खः। उकी सरकारयात साले माःगु आवश्यकता मदु ।",http://www.nepalmandal.com/content/9634.html
भारतीय चलखेलय् चीनया चिउताः ,"Posted on Mon Sep 13, 2010  8:55 pm NST","नेपाः आः सी दयेक हे निगू तःधंगु जःलाखःला देय् भारत व चीनया स्वार्थया दथुइ बांमलाक फँसे जूगु दु। नेपालय् अत्यधिक रुपं तच्वयावंगु भारतीय चलखेल विरुद्ध चीन नं सक्रिय जुयाः कुहां वःगु कारणं नेपाः थ्व निगू तःधंगु देय्या कुटनीतिक स्वार्थय् फँसे जूवंगु खः। खास यानाः माओवादी प्रवक्ता कृष्णबहादुर महरां चीनया छम्ह नेतालिसे टेलिफोन वार्ता यानाः सभासद् न्यायेत चीनयाके ध्यबा फ्वंगु धकाः सार्वजनिक जूगु टेप संचार माध्यमयात उपलब्ध याःम्ह हे भारतीय राजदूतावास खः धइगु खँ पिदनेवं चीनं उकियात गम्भीर षडयन्त्रया रुपय् काःगु खनेदत। उकिं हे चीनया छगू कुटनीतिक पुचः नेपाः वयाः थःपिनि सरोकार क्यनाच्वंगु दुसा उगु पुचःया नेपाः भ्रमण बारे गोप्य जानकारी कायेगु लागिं भारतीय राजदूतं नेपाःया परराष्ट्र मन्त्रीलिसे बिस्कं नापलायेगु ज्या याःगु दु। छम्ह राजदूतं गुगुं छगू अमूक थासय् नापलायेगु धकाः सःतूथाय् नेपाःया परराष्ट्र मन्त्री ब्वाँय् जुइगु नं कुटनीतिक मर्यादायात मल्वःगु खँ खः। नेपाःया मन्त्री, प्रधानमन्त्री व मेपिं नेतातय् थज्याःगु हे मर्यादाहिन ज्यां यानाः चीन सतर्क जुइगु खः। नेपालय् ताः ई तक नं सरकार गठन याये मफयाच्वंगु, संविधान दयेकेगु ज्या ठप्प जुयाच्वंगु, थुपिं फुक्क हे ज्याया लिउने भारतया नं ल्हाः प्रस्ट हे खनेदु। भारतया थ्व सक्रियतां थःगु सुरक्षाय् खतरा वयेफु धकाः चीनं चिउताः क्यनीगु स्वाभाविक खः। चीनया थज्याःगु शंका व चिउताःयात निराकरण यायेगु ज्या नेपाःया खः। नेपालं भारत जक मखु चीनपाखें नं ग्वाहालि व सद्भाव काःसा हे जक देशं प्रगति याये फइगु खँयात नेतातय्सं ल्वःमंक मजिउ ।",http://www.nepalmandal.com/content/9722.html
अनमिनया म्याद थपे यायेगु सहमति ,"Posted on Tue Sep 14, 2010  7:39 pm NST","अनमिनया म्याद मेगु छुं ई थपे यायेगु लागिं सरकार व माओवादी सहमत जूगु दु। तर गुलि थपे यायेगु धइगु खँय् धाःसा अझ नं मतभेद कायम हे दनि। सरकारं मेगु प्यला जक अनमिनया म्याद थपे यायेगु खँ धयाच्वंगु दुसा माओवादीं म्होतिं नं खुला, मखुसा दछि हे म्याद थपे यायेमाः धयाच्वंगु दु। म्यादया अवधि बारे मतभेद दुसां अनमिया कार्यादेश धाःसा आः गथे खः लिपा नं अथे हे यायेगु धइगु खँय् धाःसा सरकार नं सहमत जू वःगु दु। थ्व सकारात्मक खँ खः। अनमिनया कार्यादेश व अनुगनकारी भूमिकायात शंका याये मते धकाः अमेरिकां समेत बिचाः सार्वजनिक यायेवं नेपाः सरकार पुलांगु अडान त्वःताः अनमिनया पुलांगु हे कार्यादेश स्वीकार यायेत बाध्य जूवःगु खः। नेपाःया सरकार नेपाःया हे गुगुं राजनीतिक शक्तिं धयां माने जुइम्ह मखु। विदेशीतय्सं मधायेकं खःगु हे ज्या नं मयायेगु नेपाल सरकारया बानी हे जुइधुंकल। उखे नेपाःपाखें सरकार व विद्रोही पुचः माओवादीया मंकाः पौ मवःगु  कारणं नेपालय् अनमिनयात हानं छ्वया हयेगु वा महयेगु धइगु खँय् संयुक्त राष्ट्र संघ अन्यौलय् लानाच्वंगु दु। नेपाःपाखें सरकारया छगू व विद्रोहीया मेगु हे कथंया पौ वःगु कारणं राष्ट्र संघया महासचिव बान की मुनं नेपाःया सरकारया वैधानिकताय् हे न्ह्यसःचिं पिकासें भाषण याना हःगु खः। थुकिं यानाः राष्ट्र संघ व नेपाः सरकारया स्वापू झन हे ख्वाउँया वंगु खः। न्ह्यागुसां आः अनमिनया म्याद थपे यायेगु सहमति जूगु दु। आः थ्व अवधिया दुने सेना समायोजनया ज्या क्वचायेकेगु रोडम्याप तयार यानाः पलाः न्ह्याकेमाः ।",http://www.nepalmandal.com/content/9740.html
कांग्रेसया झिंछक्वःगु महाधिवेशन ,"Posted on Thu Sep 16, 2010  9:34 pm NST","नेपाःया राजनीतिक इतिहासय् आपालं उथलपुथल यायेत सफल नेपाली कांग्रेसया १२ क्वःगु महाधिवेशन कन्हसंनिसें येँय् शुरु जुइत्यंगु दु। छगू इलय् विभाजन जुयाः हानं एकीकृत जूगु जक मखु कि पार्टीया एकछत्र सर्वमान्य नेता जुयाच्वंम्ह गिरिजाप्रसाद कोइराला मदयेधुंकाः जुइत्यंगु न्हापांगु महाधिवेशन जूगु कारणं नं थ्व महाधिवेशनया बिस्कं महत्व दु। लिसें कांग्रेसं थःगु स्थापना कालंनिसें कया वयाच्वंगु थीथी वैचारिक मुद्दात त्वःताः गणतन्त्र, संघीय प्रणाली थेंज्याःगु नीति नाला कायेधुंकाः जुइत्यंगु थेंज्याःगु महाधिवेशन जूगु कारणं नं थुकिया मेगु हे कथंया महत्व दु । थुगुसी कांग्रेस नेतृत्वया लागिं उम्मेदवारी बियाच्वंपिं नेतातय्सं थःपिनि मुद्दायात न्हापा थें पुस्ताया आधारय् मखुसें बिचाःया आधारय् उम्मेदवारी बियाच्वंगु दु। कांग्रेसयात आः पुस्ताया आधारय् मखुसें बिचाःया आधारय् न्ह्यःने न्ह्याकेगु अवसरया रुपय् नं थ्व महाधिवेशनयात कायेगु पाय्छि जुइ। छाय्धाःसां थ्व चुनावय् नेतृत्वया लागिं उम्मेदवारी बियाच्वंपिं स्वम्हं नेतात छगू हे पुस्तायापिं खः। तर वय्कःपिनि बिचाः धाःसा आधुनिक व परम्परागत धकाः निगू धारय् विभाजित दु। थुगुसी स्वंगूगु धार धकाः पिहां वःगु पुचलं कांग्रेसयात मुक्कं न्हूगु हे बिचाः ज्वनाः न्हूगु दिशापाखे यंकेगु खँ पित हःगु दु। मेगु निगू पुचलं कांग्रेसयात न्हूगु बिचाः सिबें नेतृत्व जक न्हूगु यानाः पिकायेगु कुतः याःगु खनेदु। थ्व ल्याखं कांग्रेसया थ्व महाधिवेशन अतिकं महत्वं जाः। नेपाःया प्रत्येक लोकतान्त्रिक आन्दोलनय् कांग्रेसया अहम् भूमिका दु। पार्टीया थ्व क्रान्तिकारी छबीयात न्हूगु नेतृत्वं कायम हे याना तयेमाः ।",http://www.nepalmandal.com/content/9781.html
सहमतिया लुखा चायेकेगु न्हूगु कुतः ,"Posted on Sun Sep 19, 2010  8:58 pm NST","तःगूमछि चरणया कुतः लिपा नं प्रधानमन्त्री ल्यये मफयेवं अन्ततः राजनीतिक पार्टीत हानं सहमतीय सरकार दयेकेगु कुतःपाखे हे लिहां वंगु दु। थ्व कुतःयात तिबः जुइ कथं प्रधानमन्त्रीया चुनावय् ब्वाँय् वनाच्वंम्ह माओवादीया अध्यक्ष प्रचण्डं आः चुनावी प्रतिस्पर्धां थःगु नां लित काःगु दु। नां लित कायेगुया नापनापं सहमतीय सरकार दयेकेगु लागिं थःपिं मतदान प्रक्रियां नं अलग्ग च्वनेगु धकाः निर्णय याःगु दु। सहमतीय सरकार गठन यायेमाः धकाः एमाले न्हापा हे मतदान प्रक्रियां अलग्ग च्वनाच्वंगु खःसा आः माओवादी नं अलग्ग च्वना बिउगु कारणं नेपाली कांग्रेसया उम्मेदवार रामचन्द्र पौडेल याकःचा चुनावय् ब्वाँय् वनाया अर्थ मदु। एमाले व माओवादी चुनावी प्रक्रियां अलग्ग च्वना बीवं बाँकी फुक्क हे पार्टीत छथाय् च्वंसां नं बहुमत खाइ मखु। उकिं आः सहमतीय राजनीतिइ हे वनेगु लागिं नेपाली कांग्रेसयात दवाव लाः वंगु दु। शुक्रवाः नेपाली कांग्रेसया महाधिवेशन शुरु जूकुन्हु महाधिवेशनयात हे सन्देश बी कथं एमाले व माओवादी दथुइ उगु सहमति जूगु खः। कांग्रेस महाधिवेशनय् माओवादीं थ्व सन्देश न्यंकूगु नं खः। तर विडम्बना, कांग्रेसं धाःसा प्रचण्डं नां लित काःसां नं थःपिंसं नां लित काये मखु धकाः लिसः बिउगु दु। सम्भवतः आः एमालेया मत थःपाखे सालाः थःगु हे  नेतृत्वय् सरकार गठन यायेगु कांग्रेसया बिचाः जुइफु। तर अज्याःगु अवस्था वयेगु लागिं या त एमालें माओवादीयात धोका बी मानि, या त एमाले विभाजन जुयाः छपुचः सभासदं कांग्रेसयात मत बी मानि। तर कांग्रेस थज्याःगु फोहोरी कासाय् वनेगु पलेसा सहमतिया लँपुइ वंसा वहे बांलाःगु समाधान जुइ ।",http://www.nepalmandal.com/content/9823.html
धर्मया नामय् जुयाच्वंगु राजनीतिक ज्याखँ ,"Posted on Wed Sep 22, 2010  11:13 pm NST","येँ हनुमानध्वाखाय् जुइत्यंगु छगू ज्याझ्वलय् ब्वति कायेत पिहां वनेत्यंम्ह पुलांम्ह जुजु ज्ञानेन्द्रयात म्हिगः प्रशासनं वय्कःया छेँय् हे पना बिल। देशय् सांस्कृतिक राजतन्त्रया चर्चा जुइसातकि हे पुलांम्ह जुजु व वय्कःया छेँजःपिं अनेक कथंया धार्मिक ज्याय् सक्रिय जुया वःगु खनेदु। थ्वहे झ्वलय् म्हिगः हनुमानध्वाखाय् जुइत्यंगु अज्याःगु हे छगू धार्मिक ज्या�वलय् वय्कलं ब्वति काइगु ग्वसाः दुगु खः। तर म्हिगः जुइत्यंगु उगु ज्याझ्वः अतिकं आपत्तिजनक खःसा उकी ब्वति काः वनेगु झन हे आपत्तिजनक खँ खः। छाय्धाःसां ग्वसाः खलकं नियोजित रुपं हे ज्याझ्वः यायेथाय् वय्कःयात 'श्री ५ महाराजाधिराज' धइगु संवोधन यानाः पोष्टर तिकातःगु खः। थ्व पोष्टरं स्पष्ट याः, उगु ज्याझ्वः धार्मिक खःसां उकिया लिउने राजनीतिक अभिष्ट सुलाच्वंगु दु। कुमारी सालीकुन्हु दँय्दसं मरुइ जुजु वइगु परम्परा दु। थौं अन राष्ट्रपति झाइ तिनि। थ्व वास्तवय् थौंया ज्याझ्वःयात लिच्वः लाकेत हे म्हिगः पुलांम्ह जुजुयात मरुइ सःतेगु प्रपंच जूगु खँ नं अःपुक हे थुइकेफु। उकिं धार्मिक ज्याखँ हे खःसां नं पुलांम्ह जुजुयात 'जुजु' धकाः संवोधन यानाः न्ह्याकेत्यंगु उगु ग्वसाः आपत्तिजनक खः। ज्याझ्वः हे मयाकेबलय् धार्मिक आस्थाय् लिच्वः लाः वनेफु। उकिं पुलांम्ह जुजुयात जक अन वनेगुपाखें पना बिउगु पाय्छि हे खः। छुं नं धार्मिक सभासमारोहय् सहभागी जुइगु वय्कःया अधिकार खः, तर धर्मया नामय् जुइत्यंगु छुं नं असंवैधानिक ज्यायात पनेगु राज्यया दायित्व नं खः। राजनीति हे यायेगु खःसा ज्ञानेन्द्रजुया लागिं मैदान खुल्ला दु। थुकथं छद्म ज्याखँत याना जुइबलय् वय्कःया छबी भिनी मखु, अप्वः स्यनी ।",http://www.nepalmandal.com/content/9857.html
थौं जुइत्यंगु मेगु निरर्थक चुनाव ,"Posted on Sun Sep 26, 2010  10:13 pm NST","प्रधानमन्त्री ल्ययेगु लागिं संसदय् थौं च्यागूगु चरणया मतदान जुइत्यंगु दु। थ्व स्वयां न्ह्यः न्हय्क्वः तक जूगु मतदान विफल जूगुलिं थौं च्यागूगु चरणया मतदान जुइत्यंगु दु। थौं च्यागूगु चरण तकया मतदान थ्यंबलय् राजनीतिइ थीथी कथंया हिउपाः वयेधुंकूगु दु। मतदानपाखें आः छुं हे लिच्वः वइ मखुत धकाः चुनावया उम्मेदवार जुयाच्वंम्ह माओवादीया अध्यक्ष प्रचण्डं थःगु नां लित कायेधुंकूगु दु। वय्कलं नां लित कायेधुंकाः चुनावया मैदानय् आः नेपाली कांग्रेसया उम्मेदवार रामचन्द्र पौडेल याकःचा जक ल्यं दनि। तर मैदानय् वय्कः याकःचा  जक दुगु खःसां मतदान सम्बन्धी नियमं वय्कःयात विजयी घोषणा धाःसा याइ मखुनि। चुनाव त्याकेत वय्कलं स्पष्ट रुपं हे ५१ प्रतिशत मत कायेमाः। थ्व मत वय्कःयाके मदु। उकिं याकःचा प्रतिस्पर्धी खःसां वय्कः त्याइ मखुनि । थ्व चुनावय् आः एमालेया नापनापं माओवादी नं याकःचा च्वनीगु जूगु दु। माओवादीं हालया चुनाव प्रक्रियां न्हूम्ह प्रधानमन्त्री ल्यइगु सम्भावना मदु, उकिं आः सहमतिया लिधंसाय् न्हूम्ह प्रधानमन्त्री मालेगु धकाः थःपिनि नां लित काःगु खः। तर फुक्कं राजनीतिक पार्टीत थःगु नामय् मेपिं वःसा सहमति जुइ, मेपिनि नामय् थःपिं वनेमाःसा सहमति जुइ मखु धइगु मूर्खतापूर्ण अडानय् कायम जुयाच्वंगुलिं सहमतिया प्रधानमन्त्री लुइकेगु असम्भव दु।गबलय् तक पार्टीतय्सं थः बाहेक देशय् मेपिं नं प्रधानमन्त्री जुइत लायकपिं दु धइगु खँयात महसुस याइ मखुनि, अबलय् तक सहमतिया प्रधानमन्त्री ल्ययेगु न्हि म्हगस हे जक जुइ। थौंया मतदान मुलुकया ई व स्रोत खर्च यायेगु मेगु छगू निरर्थक न्हि जुइगु निश्चित दु ।",http://www.nepalmandal.com/content/9914.html
येँया सुरक्षा व प्रहरीया खासा पलाः ,"Posted on Mon Sep 27, 2010  10:01 pm NST","देशय् मोहनि नखः न्ह्यःने वःलिसे खुँज्या, लुटपाट आदि थेंज्याःगु घटनात नं उतिकं हे अप्वया वइ, थ्व झीसं अनुभव हे यायेधुनागु खँ जुल। अय् जुयाः थुगुसी मोहनि न्ह्यः गज्याःगज्याःगु कथं लुटपाट, खुँज्या आदि आदि जुइफु धकाः स्थानीय जनतायात सचेत यायेगु ताः तयाः प्रहरीं छेँय् छेँय् हे वयाः जानकारी बीगु ज्याझ्वः न्ह्याकेत्यंगु समाचार वःगु दु। तर छखे प्रहरीं थज्याःगु तयारी तिनि यानाच्वंगु इलय् मेखे नगरय् धाःसा लुटपाटया घटनां आकाझाकां धइथें तीव्रता काःगु दु। थ्व झ्वलय् म्हिगः तिनि येँया रक्तकाली लागाय् ध्यबा ज्वनाः लँय् वयाच्वंम्ह छम्ह लँजुवाःयात लुटे यायेगु ज्या जुल। लुटेरातय्सं गोली समेत चले यानाः स्वंगू लाख तका दां ज्वनाः बिसिउँ वंगु जुयाच्वन। प्रहरी थ्यंकः वःगु इलय् तक लुटेरात तापाक बिसिउँ वनेधुंकल। अजूचायापुगु खँ ला छु धायेबलय् वंगु दत्याया दुने येँया थ्वहे दुवातय् पाय्छि थुकथं हे लखौं तका लुटपाट जूगु थ्व स्वक्वःखुसी खः। खास यानाः लखौं तका दां ज्वना वइपिं मनूतय्त तापाकं निसें पीछा यायां वयाः थ्व दुवातय् थ्यने सातकि लुटे याइगु जुयाच्वन। लिक्क गनं नं प्रहरी चौकी मदुगु जक मखु प्रहरी दुहां तकं मवइगु लागा व प्यखेरं गल्लिया गल्लि दुगु दुवाः जूगुलिं लुटे याइपिनि लागिं थ्व छगू 'गोल्डेन ट्राय्ङ्गल' जुयाच्वंगु दु। अज्याःगु थाय्या बारे अध्ययन यानाः प्रहरीं सुरक्षाया छपलाः तक हे मन्ह्याकूगु निश्चय नं दुर्भाग्य खः। मोहनिया झ्वलय् जक मखु, सदांया लागिं हे प्रहरी प्रशासनं स्वनिगःया थज्याःगु ग्यानापुगु दुवाःया निगरानी यानाः अन सुरक्षा अप्वयेकेमाःगु दु। मखुसा प्रहरीप्रति दुगु जनताया विश्वास पाचुक हे मदया वनी ।",http://www.nepalmandal.com/content/9940.html
छम्ह मनूया कारणं जुयाच्वंगु नाटक ,"Posted on Tue Sep 28, 2010  7:40 pm NST",न्हय्क्वःगु चरणया चुनाव लिपा च्याक्वःगु चरणया चुनावं नं प्रधानमन्त्री ल्यये मफयेवं आः थ्व तमाशा गबलय् तक जारी यायेगु धकाः प्यखेरं न्ह्यसःचिं पिहां वःगु दु। खास यानाः प्रधानमन्त्रीया चुनावय् उम्मेदवार जुयाच्वंम्ह प्रचण्डं थःगु नां लित कायेवं मैदानय् रामचन्द्र पौडेल याकःचा हे ल्यं दनि। अय् जुयाः आः पौडेलं नं नां लित कयाः सहमतिया आधारय् प्रम ल्ययेगु ज्या याःसा जिउ धइगु बिचाः राजनीतिक ख्यलय् पिहां वयाच्वंगु दु। पौडेल याकःचा चुनावी मैदानय् ब्वाँय् जुयाच्वंगु बांलाः नं मजू। थुकिं वय्कःयात राजनीतिक हास्यया पात्र जक दयेका बिउगु दु। त्याकेगु लागिं बहुमत मदु व चुनाव जुक्वपतिकं बुइ धइगु सीक सीकं नं वय्कः चुनावी मैदानय् ब्वाँय् जुयाच्वंगुलिं थुकिं वय्कःया राजनीतिक छबी दयेकेगु स्वयां अप्वः स्यना वनाच्वंगु दु। वय्कः याकःचिया कारणं देय्या सर्वोच्च निकाय संसदया ई व स्रोत सितिकं वनाच्वंगु दु। उकिं आः थज्याःगु प्रक्रियाय् वनेगु पलेसा सहमति हे दयेकाः वनेगुपाखे कुतः जुइमाःगु खनेदु। सहमतिया लागिं छुं छुं खँ माओवादीं त्वःतेमालीसा छुं छुं खँ कांग्रेसं नं त्वःतेमाली। त्वःतेगु लागिं तयार मजुइगु खःसा सहमति सम्भव मदु। नेपाली राजनीतिक पार्टीया नेतातय्के कायेगु बाहेक त्वःतेगु धइगु संस्कार हे मदुगु कारणं यानाः सहमति थेंज्याःगु 'गिभ एण्ड टेक' या प्रथा हे दुहां वये मफयाच्वंगु दु। आः हानं नं पौडेल याकःचा हे प्रधानमन्त्रीया कासाय् ब्वाँय् वनाः चुनाव यानाच्वनेगु खःसा थुकिं जनतायात अझ हे आक्रोशित यानाः थ्व व्यवस्था हे वास्तवय् बेकार खः धकाः सन्देश बीगु ज्या जक याइ ।,http://www.nepalmandal.com/content/9961.html
कांग्रेसया चुनावं बिउगु संकेत ,"Posted on Wed Sep 29, 2010  9:02 pm NST",नकतिनि क्वचाःगु नेपाली कांग्रेसया महाधिवेशनया सम्पूर्ण लिच्वः पिहां वःगु दु। थुकी सभापति सुशील कोइरालाया मनूत अप्वः त्याना वःसां कोइरालाया प्रमुख प्रतिद्वन्द्वी जुयादीम्ह शेरबहादुर देउवां थःगु सशक्त उपस्थिति क्यनादीगु दु। भोटिंग हे यानाः निर्णय यायेमाःगु अवस्थाय् बाहेक कांग्रेसया छुं नं विषयय् देउवायात याकःचा छखे लाकाः कोइराला याकःचां छुं याये मफइगु स्पष्ट किपा थुकिं क्यना बिउगु दु। धायेत ला थुकियात एकताया महाधिवेशन धायेगु याः। तर चुनावया लिच्वः स्वयेबलय् कांग्रेस व प्रजातान्त्रिक कांग्रेस एकीकरण यानातःगु भू धाःसा स्पष्ट रुपं हे सी दया बिउगु दु। कोइराला व देउवाया बराबर भोटं कांग्रेस अझ नं निगू पार्टी छथासं दनाच्वंगु दुवाः जक खः धइगु खँ नं क्यना बिउगु दु। थुकिं कोइरालायात तसकं संयम व सन्तुलित जुयाः पार्टी न्ह्याकेमाःगु हाथ्या वया बिउगु सीदु । चुनावया लिच्वः अप्वः ल्याय्म्ह नेतातय् पक्षय् वंगु दु। दकलय् क्वकालिम्ह उम्मेदरवार गगन थापा दकलय् अप्वः मत हयाः त्याःगु अवस्थां बिउगु सन्देश पार्टीया बुरा नेतातय्सं बांलाक हे थुइकेमाः। कांग्रेस वास्तवय् धाथें हे न्हूगु सोच व न्हूगु धार ज्वनाः न्ह्याः वनेत तयार जुयाच्वंगु संकेत थुकिं बिउगु दु। यदि चुनावं बिउगु थ्व लिच्वःयात वेवास्ता यानाः पार्टी न्ह्याः वन धाःसा उकिं हानं नं पुलांगु हे दुर्घटनायात लित हयेफुगु खतरायात नं ध्यान तयेमाः। निगुलिं खेमाया बराबर धइथें दुजःत त्याःगुलिं शक्ति सन्तुलन कायम यायेत थाकुइगु नं उतिकं स्थिति दु। थ्व शक्तियात नेतातय्सं थवंथवय् क्यनेत मखु पार्टीयात गतिशील दयेकेत प्रयोग याःसा बांलाइ ।,http://www.nepalmandal.com/content/9978.html
मतदाता म्हसीका व नागरिकताया विवाद ,"Posted on Thu Sep 30, 2010  8:57 pm NST",निर्वाचन आयोगं थौंकन्हय् कायेगु यानाच्वंगु पूर्ण परिचय सहितया मतदाता म्हसीका पौ दयेकेगु ज्यायात मधेशवादी पार्टीतय्सं अवरोध पिकयाहःगु दु। आयोगं थ्व ज्या नागरिकताया आधारय् यायेगु धकाः मापदण्ड दयेकूगु कारणं मधेशवादी दलतय्सं थ्व पंगः थनेगु ज्या याःगु खः। मधेश लागाय् नागरिकता अझ नं विवादया विषय जुयाच्वंगु दनि। अन खास यानाः सीमावर्ती लागा भारतया मनूतय्सं तकं वयाः नागरिकता काये फइगु खँयात ध्यानय् तयाः नागरिकता वितरणय् कडाई यानातःगु खःसा थुकिं यानाः स्थानीय नेपाःमि जनता नं प्रभावित जुयाच्वंगु दु। उकिं तराईया नागरिकता समस्या समाधान यायेमाःगु थौंया अतिकं हथाय्गु ज्या जुयाच्वंगु दु। तर मतदाता म्हसीका पौ दयेकेगु ज्यायात नागरिकताया खँ ल्हानाः पंगः थनेगु पाय्छि मखु। नागरिकता नेपाःमिया म्हसीका खःसा चुनावय् नेपाःमिं हे जक भोट कुर्के खनेमाः धइगु मान्यता खः। उकिं आयोगं नागरिकतायात आधार दयेकूगु खँयात कुंखिनेथाय् मदु। नागरिकता समस्यायात गय् यानाः समाधान यायेगु खः व सरकार वा संसदया ज्या खः। मधेशवादी पार्टीतय्सं थ्व खँ सरकार समक्ष वा संसद दुने ल्ह्वनेमाः। तरथौंकन्हय् मधेशवादी पार्टीत थःगु लागाया थज्याःगु समस्यात समाधान यायेगु स्वयां नं सरकार गठनया ज्याय् ल्यांथ्यां जुयाः मनोरंजन कयाच्वंगु दु। मधेशवादी दलतय्सं नागरिकता वितरणय् सुं नं विदेशी दुहां वइ मखु धइगु ग्यारेन्टी बियाः ज्या न्ह्याकल धाःसा थुकियात सुनां नं पंगः थनी मखु। उकिं नागरिकताया समस्यायात समाधान यायां वनेगु शर्तय् मतदाता म्हसीका पौ दयेकेगु ज्यायात निरन्तरता बीकेमाः ।,http://www.nepalmandal.com/content/10000.html
नियमावली संशोधन समाधान मखु ,"Posted on Fri Oct 1, 2010  11:17 pm NST","संसदय् न्ह्यानाच्वंगु प्रधानमन्त्री चुनावया दिके हे मफइगु प्रक्रियायात अन्त्य यायेगु लागिं आः थ्व चुनाव सम्बन्धी नियमावलीयात हे संशोधन यायेगु प्रस्ताव न्ह्यःने वःगु दु। बहुमत कयाः प्रधानमन्त्री नियुक्ति मजूतले प्रक्रिया न्ह्याना हे च्वनी धकाः नियमावलीइ च्वयातःगु कारणं आः प्रधानमन्त्री पदया लागिं छम्ह जक उम्मेदवार ल्यनाच्वनं नं चुनाव धाःसा जारी हे जुयाच्वंगु दु। उम्मेदवार जूपिं मेपिंसं नां लित कायेधुंकलं नं चुनाव प्रक्रिया धाःसा दिउगु मखु। उकिं थ्व प्रक्रियायात दिकेगु लागिं नियमावली हे संशोधन यायेगु प्रस्ताव न्ह्यःने तये हःगु खः । तर संसदय् थौंकन्हय् चुनावया थ्व गुगु समस्या पिहां वःगु खः, व चुनाव सम्बन्धी नियमावलीया त्रुटिं यानाः पिहां वःगु मखु। थ्व ला चुनाव ल्वाइपिं नेतातय्गु मुर्खतां यानाः पिहां वःगु समस्या खः। सहमतिपाखें प्रधानमन्त्री ल्ययेगु ज्या याःगु जूसा थ्व समस्या पिहां हे वइ मखु। आः वयाच्वंगु समस्या वास्तवय् अकल्पनीय खः। आः नियमावली संशोधन यायेधुंकाः नं थ्व समस्या ज्यनी धाये फइगु अवस्था मदु। थ्वयां लिपा नेतातय्सं हानं मेगु कथंया थथे हे जटिल समस्या पिकया बी। जब थवंथवय् सहमति व विश्वास दइ मखु तब थज्याःगु हे बिचाः मयाना कथंया समस्यात पिहां वइगु खः। उकिं पार्टीया नेतात चुनाव सम्बन्धी नियमावली संशोधन याः जुइगु सिबें नं प्रधानमन्त्री ल्ययेगु ज्यायात चुनाव हे यानाच्वने म्वाःगु लँपुं सम्पन्न यायेगुपाखे लगे जूसा बांलाइ। समस्या नेतातय्गु प्रवृत्ति व सोचय् दुसा चुनाव सम्बन्धी नियमावली संशोधन यानां समाधान लुइके मफइगु खँयात थुइके माली ।",http://www.nepalmandal.com/content/10022.html
राष्ट्रपतिया ज्याय् सर्वोच्चया फैसला ,"Posted on Mon Oct 4, 2010  12:43 am NST","तत्कालिन प्रधानसेनापति रुक्मांगत कटवालयात चीकेगु धकाः तत्कालिन प्रधानमन्त्री प्रचण्डया सरकारं याःगु निर्णययात राष्ट्रपति डा. रामवरण यादवं  पना बिउगु ज्यायात सर्वोच्च अदालतं नं वैधता प्रदान याःगु दु। तर सर्वोच्च अदालतया थ्व फैसला थौं अज्याःगु इलय् वयाः पिहां वःगु दु गबलय् कि थुकिया छुं औचित्य हे मदयेधुंकल। स्वयम् सर्वोच्चया फैसलाय् हे थ्व खँ आः प्रशंगहीन जुइधुंकूगु कारणं रिटयात कयाः वहस हे यानाच्वने म्वाःल धासें रिट समेत खारेज याना बिउगु खः। थुकिं सर्वोच्चं गज्याःगु फैसला बी धइगु खँय् जक मखु गुकथं फैसला बी धइगु खँय् नं न्ह्यसःचिं तये माःगु अवस्था वःगु दु। सर्वोच्च अदालतय् थ्व बारे रिट लानाच्वंगु यक्व हे दयेधुंकल। तर अदालतं उकियात थुलि ढिलाई याना बिल कि आः उगु फैसला न्ह्यागु हे वःसां नं उकिया औचित्य मदयेधुंकल। जब कि थ्व स्वयां न्ह्यः उपराष्ट्रपति परमान्द झां खय् भासं सपथ ग्रहण मयाः धकाः तःगु रिटय् सर्वोच्चं थुलि याकनं फैसला बिल कि उपराष्ट्रपति झा तुरुन्त हे पदच्युत जुइमाःगु तकया अवस्था पिहां वल । राष्ट्रपतिया ज्याया बारे सर्वोच्चं बिउगु फैसलायात कयाः माओवादीं आः तक औपचारिक प्रतिक्रिया मबिउनि। माओवादीं राष्ट्रपतिया उगु पलाखं यानाः सरकार त्वःतूगु जक मखु नागरिक सर्वोच्चताया नारा बियाः आन्दोलन हे याःगु खः। लिसें राष्ट्रपतियात बहिष्कार यायेगु ज्या तकं याःगु खः। प्रधानसेनापति बारे तत्कालिन सरकारं गुगु ज्या याःगु खः, उकिया समाधान बरु सर्वोच्चं माले माःगु खः, राष्ट्रपतिं माला बिल, थ्व पाय्छि खः वा मखु, विवाद लिपा थ्यंकं कायम जुइगु निश्चित दु ।",http://www.nepalmandal.com/content/10050.html
सहमति मालेत जबर्जस्ती जूगु सहमति ,"Posted on Mon Dec 20, 2010  8:27 pm NST","विपक्षी पार्टीं नियमित अधिवेशन सःति धकाः इनाप यातं नं सरकार माने मजुसेंलि सःतके बिउगु संसदया विशेष अधिवेशन शुरु जूगु दु। थ्व अधिवेशनं राजनीतिक दलतय् दथुइ विद्यमान तनाव म्हो यायेगु सिबें नं दुगु तनावयात अझ तब्या याना यंकीगु संकेत बिउगु दु। छाय्धाःसां प्रतिपक्षी माओवादी पार्टीया आह्वानय् सःतूगु विशेष अधिवेशनया एजेण्डा स्पष्ट मदुसा माओवादीं थ्व अधिवेशनय् पेश याइगु प्रस्तावत विफल याना बीगु धकाः सत्तारुढ पार्टीतय् गठबन्धन लगे जूगु दु। थुकिं सरकारय् दुथ्याःगु पार्टीत व विपक्षी माओवादी दथुया दूरीयात अझ तःधंका बीगु उलि हे सम्भावना दु। खतुं तःधना वनेत्यंगु तनावयात म्हो यायेगु ल्याखं थ्व विशेष अधिवेशनय् पेश यायेगु एजेण्डातय् बारे सहमति दयेकेगु धकाः राजनीतिक पार्टीतय् दथुइ सहमति जूगु दु। सहमति मालेगु लागिं सहमत जूगु बांलाःगु खँ ला खः तर गुगु ढंगं सहमति मालेगु ज्या जुल थुकिं थवंथवय् दुगु कटुता म्हो यायेगु ज्या धाःसा याइगु खने मदु। अधिवेशन सःते न्ह्यः हे बांलाक सहलह यानाः थज्याःगु सहमति माःगु खःसा उकिं लिपा थ्यंकं बांलाःगु वातावरण दयेका यंकीगु खइ। तर जबर्जस्ती व बाध्यतां जक सहमति दयेकेत तयार जुइगु रवैयां बने जूगु सहमतियात नं टिकाउ मयाइगु खँय् सतर्क जुइमाः। आः कमजोर प्रकृतियागु हे जूसां कुतः जूगु दु, उकियात ताःलाकेगु लागिं आः राजनीतिक पार्टी व उकिया नेतातय्सं कुतः यायेमाः। शुरुवात खराब जूसां अन्त्य बांलाक यायेफुसा उकियात नं सकारात्मक रुपं कायेमाली।नेतातय्सं आः कम से कम नं थुलि बुद्धि क्यना बिल धाःसा देय्या राजनीतिक खःगु दिशाय् वइगु खः लाकि?",http://www.nepalmandal.com/content/11495.html
राज्य पुनर्संरचना बारे हानं सहलह छाय्? ,"Posted on Tue Dec 21, 2010  9:31 pm NST","संविधानसभाया राज्य पुनर्संरचना तथा स्रोत बाँडफाँड समितिपाखें राज्य पुनर्संरचनाया विषयय् प्रतिवेदन हे तयार यानाः बुझे यायेधुंकाः आः वयाः हानं थुकिया बारे विज्ञतय्गु बिचाः कायेगु धकाः अन्तर्क्रिया ज्याझ्वःत न्ह्याकाच्वंगु दु। राज्य पुनर्संरचना बारे प्रतिवेदन तयार यानाः संविधानसभायात लःल्हाये धुंकाः क्वचायेधुंकूगु विषययात कयाः थथे सहलह यायेगुया अर्थ छु खः धइगु न्ह्यसः पिहां वइगु स्वाभाविक खः । संविधानसभां निर्णय याये मफयाः थाति लानाच्वंगु विषयत अझ यक्व दनि। उपिं विषयया विज्ञतय्गु बिचाः कायेगु आवश्यकता आः तक महसुस मजूनि, ज्या क्वचायेकाः प्रतिवेदन हे लःल्हायेधुंकूगु विषययात कयाः हानं विज्ञतय्गु बिचाः कायेमाःगु आवश्यकता छाय् जुल? राज्य पुनर्संरचना समितिपाखें थःपिनि प्रतिवेदन सिधयेकाः लःल्हायेवं हे उगु प्रतिवेदन विरुद्ध ब्रम्हूवादीतय्सं थीथी कथंया षडयन्त्र शुरु याना हःगु खः। प्रतिवेदनय् जातीय व सामर्थ्यया आधारय् प्रदेशत दयेकेगु धासें १४ गू प्रदेशया प्रस्ताव नं याना तःगु खः। प्रतिवेदनय् न्ह्यथना तःगु नक्सा, आधार आदि खँय् यक्व कथंया विवाद मदुगु मखु। तर उकिया सैद्धान्तिक आधारयात हे हाथ्या बीगु ज्या धाःसा ब्रम्हूवादीतय्सं हे जक यानाच्वंगु खः। माओवादीया द्वपं ला थ्व नं दु कि राज्य पुनर्संरचना समितिं उगु प्रतिवेदन लःल्हाये धुनेवं हे एमाले व कांग्रेसं संविधानसभाया बैठक तकं चले यायेगु बन्द याःगु खः। उकिं थुकिया लिउने अनेक षडयन्त्र जुयाच्वंगु खँ प्रस्ट दु। समितिं आः थःगु प्रतिवेदनय् सामान्य सुधार यायेगु बाहेक उकियात पूवंक हीके फइगु छुं हे आधार मदु। यदि हीकल धाःसा उकिया लिच्वः बांलाः मजुइगु खँय् सचेत जुइमाः ।",http://www.nepalmandal.com/content/11531.html
अनमिनया म्याद बारे पुनर्विचार ,"Posted on Thu Dec 23, 2010  5:53 pm NST","नेपाः त्वःताः पिहां वनेगु तयारी यानाच्वंगु राष्ट्र संघीय मिसन अनमिनया म्याद हानं थपे यायेगु खः लाकि मखु धइगु विषयय् पुनः विवाद पिहां वःगु दु। माओवादीपाखें सेना समायोजन यायेगु ज्या क्वमचाःतले अनमिनयात ज्या याका हे तयेमाली धइगु न्हूगु प्रस्ताव तयेवं थुकिया विवाद हानं शुरु जूगु खः। खास यानाः सेना समायोजन यायेगु ज्या सहज यायेत अनमिनं कुतः यानाच्वंगु खः। तर अनमिनया कुतःया वावजूद नं सेना समाजोजनया ज्या धाःसा सफल जुयाच्वंगु मदुनि। आः अनमिन लिहां वनेधुंकाः थ्व ज्या गय् यानाः सफल जुइगु खः धइगु अन्यौल कायम हे दु। राजनीतिक पार्टीतय्सं अनमिन मदयेधुंकाः शान्ति प्रक्रियायात गय् यानाः ताःलाकेगु धइगु रोडम्याप आः तक पेश याःगु मदुनि। सेना समायोजन सम्बन्धी विशेष समितिं अनमिन मदुसां नं थःपिंसं शान्ति प्रक्रिया पूवंकेगु जुइ धायेगु याःसां गय् यानाः पूवंकेगु खः, व धाःसा धाःगु मदुनि। उकिं विशेष समितिपाखें थ्व ज्या पू हे वंकी धइगु ग्यारेन्टी मदु। छुं जुयाः सेना समायोजनया ज्या पूमवन धाःसा उकिया न्हापांगु लिच्वः लाइगु माओवादीयात खः। छाय्धाःसां याकनं समायोजन मजुल वा चित्त बुझे जुइक समायोजन मजुल धाःसा लडाकुपाखें माओवादीयात दवाव वयेफु। कन्हय् माओवादीं नं थः सेनायात कःघाये मफुत धाःसा उकिं माओवादी जक मखु मुक्कं देशय् हे अराजकता ब्वलंकीगु खँय् नं ध्यान बीमाः। कन्हय् अज्याःगु अवस्था मवयेमा धकाः नं माओवादीपाखें अनमिन न्ह्यःने तयाः जूसां सेना समायोजनया ज्या पूवंके धकाः आग्रह यानाच्वंगु जुइफु। उकिं अनमिनया म्याद थप यायेगु वा मयायेगु धइगु खँय् पुनर्विचार जूसा कन्हय्या लागिं बांलाइ ।",http://www.nepalmandal.com/content/11586.html
प्रधानमन्त्री ल्यज्या हानं अन्यौलय् ,"Posted on Wed Dec 22, 2010  9:02 pm NST","प्रधानमन्त्री ल्ययेगु सवालय् हानं विवाद शुरु जूगु दु। पदलोलुप राजनीतिक दल व उकिया नेतातय्सं हानं न्हूगु ढंगं शुरु जुइत्यंगु प्रधानमन्त्री ल्ययेगु ज्यायात नं विवादय् लाकाः देशय् विद्यमान अन्यौलयात अन्यौलतय् तुं लाकेगु पलाः न्ह्याकेत्यंगु खँ थुकिं प्रस्ट जू। उकुन्हु तक तटस्थ जुयाच्वंगु पार्टी एमालें आः थःपिनि तटस्थता तोडे यायेगु धकाः निर्णय याःसां नं भोट सुयात बीगु धइगु बारे धाःसा छुं निर्णय याये फुगु मदुनि। एमाले दुने कांग्रेसया सरकार दयेकेमाः धाइपिं, माओवादीया सरकार दयेकेमाः धाइपिं व थःगु हे नेतृत्वय् सरकार दयेकेमाः धाइपिं स्वंगुलिं हे बिचाःया मनूत दु। थुकिं यानाः थ्व पार्टीं अझ नं ठोस निर्णय याये फयाच्वंगु मदुनि। उखे माओवादी अझ नं थःगु हे नेतृत्वय् सरकार दयेके दयेमाः धइगु पक्षय् दनिसा कांग्रेस नं थःगु हे सरकार गठन यायेगु पक्षय् दु। छुं जुयाः एमालें नं तटस्थ च्वनेगु मखु बरु थःगु हे नेतृत्वय् सरकार दयेकेगु धकाः निर्णय यात धाःसा थुकिं हानं नं प्रधानमन्त्रीया ल्यज्या संकटय् लाइगु निश्चित दु। थ्व इलय् एमालें या त मेगु छगू पार्टीया समर्थन कयाः थःगु सरकार दयेकेमाल कि मखुसा मेगु छगू पार्टीयात समर्थन यानाः मेपिनिगु हे सरकार गठनय् ग्वाहालि यायेमाल। थ्व स्वंगू तःधंगु धाःगु राजनीतिक पार्टी मध्ये छगुलिं मेगु पार्टीयात समर्थन याये धकाः निर्णय मयाःतले प्रधानमन्त्री ल्ययेगु थ्व ज्या अझ नं थाति लानाच्वनीगु निश्चित दु। थ्व इलय् राजनीतिक पार्टीतय्सं सहमति यायेगु तत्परता जक मखु मेगु पार्टीयात ग्वाहालि यायेगु उदारता नं क्यनेमाःगु आवश्यकता दु। मखुसा सरकार गठन अझ नं असम्भव धाःसां जिउ ।",http://www.nepalmandal.com/content/11564.html
रियल जुसय् छापा व भारतीय दूतावास ,"Posted on Sat Dec 25, 2010  12:26 pm NST","नेपाःया बजारय् विवादास्पद जुयाच्वंगु डाबर नेपालया उत्पादन रियल जुस वास्तवय् त्वने हे मजिउगु पेय पदार्थ जुयाच्वन धइगु खँ अन नकतिनि जूगु छापापाखें पुष्टि जूगु दु। आः नकतिनि अख्तियारपाखें उगु कम्पनीया गोदामय् छापा मारे याःबलय् अन न्हूगु मिति तयेत ठिक्क यानातःगु पुलांगु जुसत आपालं लुया वःगु खः। पुलांगु जुस फुकलीसं अख्तियारं शिल तयाः अलग तया थकूगु खःसां डाबर नेपालं लिपा चांचां हे अज्याःगु जुस गायब यानाः नेपाःया ऐन कानूनयात समेत हाथ्या बिउगु दु । छुं ई न्ह्यवंनिसें नेपाःया बजारय् मिया तःगु रियल जुसय् थीथी कथंया फोहोर पदार्थ पिहां वयाच्वन धकाः बय्बय् जुयाच्वंगु खः। पत्रपत्रिकाय् बय्बय् जूगु उगु खँयात कयाः स्वय्म नेपाःया निंतिं भारतीय राजदूतं समेत न्ववाना हयेवं थ्व विवादं मेगु मोड काःगु खः। तर आः अख्तियारपाखें याःगु छापाय् हे कार्टुन का कार्टुन पुलांगु जुस भण्डारण यानातःगु लुया वयेवं थ्व कम्पनीपाखें नये मजिउगु ज्वलं तकं बजारय् पित बियाच्वंगु खः धइगु खँ पुष्टि हे जुल। थुकिया निंतिं डाबर नेपाल कारवाहीया भागिदार जुइगु निश्चित हे दु। अख्तियारया छापापाखें गुगु लिच्वः पिकाःगु खः उकियात कयाः भारतीय दूतावासं छुं न्ववाःगु मदुनि। अथे खःसां डाबर नेपालं शिल तयातःगु पुलांगु जुस चांचां बेपत्ता यायेगु गुगु ज्या जुल, वयात अथे यायेगु लागिं हःपाः बीगु ज्याय् धाःसा भारतीय दूतावासया ल्हाः मदु धाये फइ मखु। नेपालय् गैरकानुनी ज्या यानाच्वंपिं मनू वा संस्थायात अःखतं हःपाः बीगु ज्याय् कुटनीतिक मर्यादायात हाचांगायाः दूतावास सक्रिय जुल धाःसा वयात पनेगु ज्या नं सरकारं याये हे माः ।",http://www.nepalmandal.com/content/11604.html
कंसाकारयात पूर्वाग्रही कारवाही ,"Posted on Sun Dec 26, 2010  9:17 pm NST","विकास निर्माण थेंज्याःगु ख्यलय् तकं नेपालय् गुलि घच्चायापुगु राजनीति जुइयः धइगु खँया मेगु छगू नमूना पिहां वःगु दु,नेपाल वायुसेवा निगमया लागिं विमान न्यायेगु धकाः कुतः याःम्ह अनया कार्यकारी अध्यक्ष सुगतरत्न कंसाकारयात भ्रष्टाचारया द्वपनय् अख्तियारपाखें तःगु मुद्दा। सरकारं निगमया लागिं विमान न्यायेगु धकाः याःगु निर्णय कथं हे एअरबस कम्पनीलिसे विमान न्यायेत बैना छ्वःगु अनियमित ज्या जुल धासें अख्तियारं कंसाकार विरुद्ध मुद्दा तयेगु धकाः निर्णय याःगु खः। सरकारं विमान न्यायेगु धकाः निर्णय याः कथं विमान न्यायेत बैना छ्वयेगु हे यदि भ्रष्टाचार खःसा विमान न्यायेत यायेमाःगु नियमित प्रक्रिया चाहिं छु खः ले? अख्तियारपाखें याःगु थ्व निर्णय अतिकं पूर्वाग्रही जक खने दुगु मखु थुकिया लिउने नेपाल वायु सेवा निगमयात विकास हे याके मबिसे धरासायी याना छ्वयेगु विकास विरोधीतय्गु तःधंगु षडयन्त्र नं सुलाच्वंगु खनेदु। अख्तियार, संसदया सार्वजनिक लेखा समिति थेंज्याःगु निकायतय्सं सुयागु इशाराय् सुयागु दां नयाः थज्याःगु पलाः छिउगु खः, व बरु छानबिन यायेमाःगु विषय जुयाच्वंगु दु। नेपाल टेलिकमयात नेपाःया १ नम्बर करदाता जुइगु स्तरय् थ्यंकूम्ह राष्ट्रसेवक कंसाकार थेंज्याःम्ह मनूयात सिरपाःया पलेसा भ्रष्टाचारया मुद्दा चले यायेगु धइगु थ्व देशय् आः सुनां नं भिंगु ज्या धइगु मयाःसां जिल धाःगु खः। सरकारं विमान न्यायेगु मखुत धकाः थःगु निर्णय लित काःगु मदुनि, तर विमान न्याइपिंत धाःसा भ्रष्टाचारया द्वपं बिया कारवाही यानाच्वंगु दु। वास्तवय्  थ्व देशय् थ्व फुक्कं ग्राय्ण्ड डिजायन सुनां व सुयागु लागिं यानाच्वन खः, थ्व आः बिचाः यायेमाःगु हे विषय जूगु दु ।",http://www.nepalmandal.com/content/11624.html
कांग्रेस व एमालेय् माओवादीया कार्ड ,"Posted on Mon Dec 27, 2010  9:11 pm NST","थःपिनि नेतृत्वय् सरकार गठन याये फइगु सम्भावना मदयेवं माओवादीं निगूगु व स्वंगूगु तःधंगु पार्टी खयां नं सरकार दयेकेगु धकाः कस्से जुयाच्वंगु कांग्रेस व एमाले दुने विग्रहया कार्ड वांछ्वया बिउगु दु। एमालेय् जूसा झलनाथ खनाल व कांग्रेसय् जूसा शेरबहादुर देउवायात प्रधानमन्त्रीया रुपय् थःपिंसं समर्थन यायेफु धइगु माओवादीया 'धापू' पिहां वयेवं निगुलिं पार्टी दुने आः प्रधानमन्त्री जुइम्ह सु धइगु खँय् धेंधेंबल्लाः शुरु जूगु दु। थुकिं यानाः कांग्रेस व एमालेया पुलांगु गठबन्धन कायम यानाः थुपालय् कांग्रेसयात प्रधानमन्त्री दयेकेमाः धयाच्वंपिं एमाले नेतातय्त मछिनीगु अवस्था पिहां वःगु दु। छाय्धाःसां थःगु पार्टीया प्रधानमन्त्री जुइगु प्रत्यक्ष सम्भावना खने दयेक दयेकं नं कांग्रेसयात समर्थन यायेगु  बिचाःयात एमाले कार्यकर्तातय्सं समर्थन याइगु खनेमदु। उखे कांग्रेसय् नं एमालें आः तक थःपिंत समर्थन याःगु मखुनि। देउवा जूसा माओवादीं समर्थन याये धायेधुंकूगुलिं आः देउवायात हे न्ह्यःने तयाः जूसां सरकार कब्जा याये माली धाइपिं अप्वया वइगु सम्भावना दु। तर कांग्रेसं माओवादीया जक समर्थक कयाः, व नं देउवायात प्रधानमन्त्री दयेकेगु ज्या याइगु सम्भावना पटक्क हे मदु। उखे एमालेय् धाःसा कांग्रेसया साथ कयाः माधव नेपाल प्रधानमन्त्री जुल, आः माओवादीया साथ कयाः झलनाथयात प्रधानमन्त्री दयेकाः सत्तायात सदां थःगु हे ल्हातय् लाका तयेगु छगू बांलाःगु अवसर प्राप्त जुयाच्वंगु दु। खतुं माओवादीं थ्व कार्ड वांछ्वःगु हे एमाले दुने थज्याःगु हे कचवं पिकायेत खः। थ्व कचवनं एमालेय् विभाजन जुल व छुं जुयाः पार्टी कुचा जुया वन धाःसा उकिया लबः काइम्ह माओवादी हे खः ।",http://www.nepalmandal.com/content/11682.html
अनमिन लिपा लडाकु गन तयेगु? ,"Posted on Tue Dec 28, 2010  9:36 pm NST","सम्भवतः माओवादीयात कायल यायेगु लागिं हे जुइमाः, सरकारं संसदया नियमित अधिवेशन सःतेगु लागिं तकं हानं न्हूगु शर्त न्ह्यःने हयाः दलतय् दथुइ जुइधुंकूगु सहमतियात तकं त्वाःथलेगु ज्या याःगु दु। माओवादीं आह्वान याःगु विशेष अधिवेशन लित कायेगु व सरकारं नियमित अधिवेशन हे सःतेगु धकाः दलतय् दथुइ जूगु सहमतिया अःखः आः वयाः माओवादी लडाकुतय्त सेना समायोजन सम्बन्धी विशेष समिति मातहत तये हःसा जक अधिवेशन सःतेगु जुइ, मखुसा सःतेगु मखु धकाः पंगः थनेगु ज्यां अन्ततः शान्ति स्थापना व संविधान निर्माणयात हे पना बीगु निश्चित दु। माओवादी लडाकुयात विशेष समिति मातहत तयेगु ज्यायात माओवादीं विरोध याःगु मदु। थ्व सेना अनमिन मातहत लानाच्वंगु खः। सेना समायोजनया ज्या क्वमचाःतले थुपिं अनमिन अन्तर्गत हे लाइगु न्हापाया कार्यतालिका खः। तर आः सेना समायोजनया ज्या क्वमचायेकं हे अनमिन लिहां वनीगु जूगुलिं लडाकुयात छु मातहत तयेगु धइगु खँय् न्ह्यसः पिहां वइगु स्वाभाविक खः। माओवादीया चाहना धइगु अझ नं अनमिन कायम हे यानाः सेना समायोजनया ज्या सम्पन्न यायेगु खः। उकिया लागिं वं कुतः नं यानाच्वंगु दु। थ्व ज्या प्रक्रिया जारी हे जुयाच्वंगु अवस्थाय् छत्थुं लडाकुयात विशेष समिति मातहत तये हजि धायेवं माओवादीं स्वीकार मयाइगु अस्वाभाविक मखु। विशेष समिति मातहत तयेधुंकाःया अवस्था, व्यवस्था गय् गथे  जुइगु खः, उकिया स्पष्ट किपा मदुनि। लडाकुयात वाय्त्यःफ्वाय्त्यः यात धाःसा उकिया लिच्वः सम्पूर्ण देशं फयेमालीगु खँयात ल्वःमंके मजिउ ।",http://www.nepalmandal.com/content/11696.html
आः च्वनेत्यंगु संसदया नियमित अधिवेशन ,"Posted on Wed Dec 29, 2010  6:34 pm NST","प्रधानमन्त्रीया सिफारिसय् राष्ट्रपतिपाखें संसदया विशेष अधिवेशन आह्वान यानादीगु दु। थ्वहे वइगु पुस २५ निसें आः संसद शुरु जुइगु जूगु दु। संसद सःतेगु लागिं माओवादी लडाकुयात सेना समायोजन विशेष समिति मातहत तयेमाः धकाः यानाच्वंगु शर्तयात त्वःतूगु दु। न्ह्यागुसां सरकार व प्रतिपक्षी मिले जुयाः विशेष अधिवेशन बन्द यानाः नियमित अधिवेशन सःतेगु ज्या जूगु दु, थुकियात सकारात्मक रुपं कायेमाः । संसदया अधिवेशन शुरु जुइ धायेवं हे न्ह्यसः पिहां वइ, आः थ्व अधिवेशनय् प्रधानमन्त्रीया चुनाव छु जुइगु खः? प्रधानमन्त्री ल्ययेगु लागिं न्हापा जुयाच्वंगु चुनावय् कांग्रेसया नेता रामचन्द्र पौडेलया उम्मेदवारी जारी हे दनि। वय्कलं उम्मेदवारी लित मकाल धाःसा प्रधानमन्त्री ल्ययेगु ज्या अझ नं अन्यौल जुइगु स्थिति दु। नेपाःया राजनीतिक पार्टीया नेतात दुगु समस्यायात मदयेका छ्वयेगु सिबें नं मदु मदुगु समस्यायात हानं हानं पित हयाः समस्यायात झन् झन् जटिल यायेगु ज्याय् गुलि माहिर धइगु खँ थ्व प्रधानमन्त्री चुनावं नं बांलाक हे क्यनाच्वंगु दु । थ्व बाहेक आः च्वनीगु संसदया मू ज्या छु जुइ धइगु खँ नं अन्यौलय् लानाच्वंगु दु। थुकिया बिजनेस बारे स्पष्ट खँ पिहां मवःनि। राजनीतिक पार्टीतय् अन्य मुद्दां यानाः संसद व संविधानसभाया ज्याखँत भद्रगोल अवस्थाय् लानाच्वंगु दु। थ्व निकायतय्सं यायेमाःगु संविधान निर्माणया ज्या ला झन गन खः गन धाःसां जिउ। आः च्वनीगु संसदया नियमित अधिवेशनं नं देशय् कायम जुयाच्वंगु समस्याया समाधान लुइके मफुत धाःसा स्थिति झन् स्यना वनीगु खतरा दु ।",http://www.nepalmandal.com/content/11734.html
प्रचण्डया शंकास्पद मलेशिया भ्रमण ,"Posted on Tue Oct 5, 2010  9:49 pm NST",संसदय् दकलय् तःधंगु पार्टी माओवादीया अध्यक्ष प्रचण्ड आकाझाकां मलेशिया भ्रमणय् वंगु खँयात कयाः थीथी कथंया टिकाटिप्पणी जुयाच्वंगु दु। खास यानाः देशय् न्हूगु सरकार गठनया लागिं कुतः जुयाच्वंगु व उकिया लागिं महत्वपूर्ण जिम्मा समेत दुम्ह नेता देय्या समस्यायात थातिं तयाः विदेश भ्रमणय् वंगु कारणं थुकिया बारे अनेक खँ पिहां वःगु खः गुगु स्वाभाविक नं खः। लिसें वय्कःया मलेशिया भ्रमण तसकं शंकास्पद नं जुया बिउगु दु। छाय्धाःसां वय्कः वास्तवय् छु ज्याया लागिं मलेशिया झाःगु धइगु खँ हे सुनां मसिउ। थुकिया बारे थीथी मनूतय्सं थीथी कथंया हे खँ तयेगु यानाच्वंगु दु। स्वयम् माओवादी पार्टी दुने तकं वय्कःया भ्रमण बारे छगू हे खँ पिहां वयाच्वंगु मदु । मेखे थ्वहे इलय् पुलांम्ह युवराज पारस शाह नं थ्वहे इलय् मलेशिया वनाच्वन धइगु खँ पिहां वःगु दु। उकिया लागिं मेपिं नं छुं जुजुवादीत मलेशिया थ्यनाच्वन धइगु खँ दु। थ्व 'संयोग' या दथुइ मनूतय्सं वय्कः वास्तवय् पारस शाहयात हे नापलानाः हानं राजतन्त्र लित हयेगु बारे खँ ल्हाः वनाच्वंगु धकाः नं शंका याना हःगु दु। देशय् सांस्कृतिक राजतन्त्र स्वीकार यायेगु लँय् माओवादी वनाच्वन धकाः चर्चा जुयाच्वंगु दु। थज्याःगु अवस्थाय् अध्यक्ष प्रचण्डया भ्रमण शंकास्पद जुइगु स्वाभाविक खः। यदि वय्कः धाथें पुलांपिं जुजु खलःयात नापलायेत हे मलेशिया झाःगु खःसा थ्व तसकं दुःखपूर्ण खँ जुइ। वनेधुंकूगु राजतन्त्र लित हयेगु कल्पना तक नं यायेगु जनतायात धोका बीगु खः।  न्ह्यागु हे तर्क तःसां नं थुकियात स्वीकार याये मफइगु खँ माओवादीं थुइकेमाः ।,http://www.nepalmandal.com/content/10095.html
संवैधानिक समितिया अध्यक्षया चेतावनी ,"Posted on Tue Oct 5, 2010  9:55 pm NST",संविधानसभाय् संविधान दयेकेत स्वनातःगु दकलय् महत्वपूर्ण संवैधानिक समितिया अध्यक्ष निलाम्बर आचार्यं यदि मेगु निला नं दलतय्सं संविधानसभाया ई थथे हे सितिकं छ्वयाच्वन धाःसा वयां लिपा संविधान हे दयेके फइ मखु धकाः बियादीगु चेतावनीयात राजनीतिक दलतय्सं गुकथं काल खः मसिउ। मूल संविधान च्वयेगु जिम्मा कयातःम्ह मनुखं धाःगु थ्व खँयात ख्याःया रुपय् जक कायेगु पाय्छि जुइ मखु। नेतातय्सं इलय् हे संविधान दयेके धकाः न्ह्याक्व हे फुर्ति याःसां संविधान दयेकीम्ह मनुखं हे दयेके फइ मखु धायेधुंकल कि अज्याःगु फुर्तिया अर्थ मदइगु खँ स्वाभाविक खः गुगु झीसं न्हापा नं भोगे हे यायेधुनागु खँ खः। देशय् प्रधानमन्त्री ल्ययेगु धकाः जुयाच्वंगु निरर्थक कुतःया कारणं संविधान दयेकेगु महत्वपूर्ण ज्या हे छखे छखे लानाच्वंगु सन्दर्भय् वय्कलं धयादीगु थ्व खँ धाथें नं खतराया संकेत खः। वय्कःया थ्व धापू संविधान दयेकेगुपाखे पटक्क हे ध्यान मबिसे च्वनाच्वंपिं नेतातय्त बिउगु ख्याच्वः नं खः। थौं देय्या नेतातय्सं संविधान दयेके मानि धइगु खँ गनं उल्लेख तकं हे मयाये धुंकूगु थ्व दुःखद् इलय् वय्कःया थज्याःगु धापू वयाच्वंगु खः। वय्कलं थथे धायेधुंकाः नं यदि दलतय्सं संविधान दयेकेगुपाखे बिचाः मयात धाःसा थ्व दल व उकिया नेतातय्सं देय्या न्हूगु संविधान दयेकाः नइ धकाः  जनतां आशा मयाःसां जी। वास्तवय् थौं देशय् न्हूगु संविधान मदयेकेगु लागिं फुक्क दलतय्सं 'सहमति' हे दयेकाः थ्व ल्वापुया नाटक जकं यानाच्वंगु खः लाकि धइगु शंका नं पिहां वयाच्वंगु दु। यदि मखुसा सरकार त्वःताः दलत संविधानपाखे लगे जुइमाःगु दु ।,http://www.nepalmandal.com/content/10099.html
याकःचा ल्वानाच्वंगु चुनाव दिकेमाल ,"Posted on Tue Oct 12, 2010  7:55 pm NST",याकःचा ल्वानाः नं मत्याइगु चुनावया प्रतिस्पर्धा यानाः नेपाली कांग्रेसं संसार न्हीकेगु ज्या याःगु दु। सुं हे पार्टीं ब्वति मकाःगु जक मखु थःगु हे पार्टीया सकलें सभासदतय्सं तकं भोट मकुर्के धुंकूगु चुनावय् याकःचा ल्वायेगु भाजु रामचन्द्र पौडेलया अडानं वय्कःया मानसिक अवस्था तकं ठीक दुगु खः ला धइगु न्ह्यसः पिकाइगु स्थिति ब्वलंगु दु। थ्व ला हद दर्जाया राजनीतिक विकृति खः। वय्कलं चुनाव ल्वायेगु धयाच्वंत्तले न्ह्याक्व हे ई व ध्यबा फुके माःसां चुनाव याना हे च्वनेमाःगु जुयाः थुकिं मुक्कं राष्ट्रयात हे अनावश्यक ज्याय् तक्यंका तइगु निश्चित दु । थज्याःगु अवस्थाय् आः सकसियां सहमतिया लिधंसाय् न्हूगु लँपु मालेगु बाहेक मेगु विकल्प मदु। थ्व छगू कथंया राजनीतिक 'डेड लक' हे खः। थुकियात फुके यायेगु खःसा सहमति हे दकलय् प्रमुख खँ खः। यदि माल धाःसा प्रधानमन्त्री ल्ययेत न्हिंन्हिं हे चुनाव यायेगु खँ नं पिहां वयाच्वंगु दु। भाजु पौडेलं न्हिंन्हिं चुनाव जुल धाःसा न्हिंन्हिं हे ल्वानाच्वनेगु अभिव्यक्ति नं बियादीगु दु। थ्व बांलाःगु खँ मखु। थुकियात पनेगु खःसा सभामुखं थःगु विशेष अधिकार प्रयोग यायेमाः धइगु खँ नं पिहां वयाच्वंगु दु। तर सभामुखं विशेष अधिकार प्रयोग याये मखु धयादीगु कारणं आः फुक्क हे दलत जानाः वय्कःयात विशेष अधिकार प्रयोगया लागिं इनाप यानाः जूसां छुं निकास पिकायेमाःगु खः ला? नेपालय् जुयाच्वंगु प्रधानमन्त्रीया थ्व चुनावं विश्वन्यंकं हे नेपाःया घोर बेइज्जत जुयाच्वंगु दु। राजनीतिक नेतातय्सं थ्व खँयात वाःचायेकाः सहमतिइ मवसें हे मगाःगु अवस्था आः वःगु दु ।,http://www.nepalmandal.com/content/10158.html
संविधान दयेकेगु ज्यायात प्राथमिकता ,"Posted on Thu Oct 21, 2010  9:16 pm NST","सरकार गठनया ज्याय् व्यवधान वयाच्वंसां संविधान दयेकेगु ज्यायात लिच्वः मलाकेगु धकाः राजनीतिक दलत संविधान दयेकेगुपाखे नं लगे जुइगु धकाः छगू बिस्कं समिति हे दयेकाः ज्या शुरु याःगु तसकं लसकुस यायेबहः जू। थुकिया लागिं संविधानसभा व थ्व ज्याया पहल याःपिं सकसितं सुभाय् बी हे माः। थुकिं यानाः संविधान दयेकेगु ज्या नं इलय् सिधइगु खः ला धइगु छगू आशा बिउगु दु । सरकार दयेकेगु ज्यायात संविधान दयेकेगु ज्यालिसे मस्वायेगु हे पाय्छि जुइ। संविधान संविधानसभां दयेकीगु खः, सरकारं मखु। उकिं संविधान दयेकेत संविधानसभा दःसां गाः, सरकार दये हे माः धइगु मदु। तर विडम्बना छु जुल धायेबलय् संविधान दयेके धकाः वःपिं राजनीतिक पार्टीत थौं सरकार दयेकेगु ज्याय् वनाः तक्यनाच्वन। आः उकियात छखे तयाः संविधान दयेकेगु ज्याय् वयाच्वंगु गुलिखे मतभेदत चीकेगु लागिं बिस्कं समिति हे गठन जूगु दु। आः राजनीतिक पार्टीतय्सं उगु समितिइ वयाः थःपिनि मतभेदत चीकेगु ज्या यायेमाः। यदि अन नं अडान हे कयाच्वन धाःसा हानं नं संविधान दयेकेगु ज्यायात न्ह्यःने न्ह्याके फइ मखु। छुं जुयाः सुनां नं अडान त्वःतेगु अवस्था मवल धाःसा अज्याःगु मुद्दाय् जनमत संग्रह हे यायेगु ज्या जुइमाः। निर्णय हे मयासे ताःहाकः अनिर्णयया बन्दी जुयाच्वनेगु पलेसा जनमत संग्रहलय् वन धाःसा उकिं अप्वः फाइदा जुइ। लिसें थ्व दलतय् लोकतान्त्रिक विधि नं खः। आःयात राजनीतिक पार्टी व उकिया दलतय्सं सरकार दयेकेगु ज्यायात स्वयां थुकियात प्राथमिकता बियाः वंसा बांलाइ ।",http://www.nepalmandal.com/content/10237.html
सरकार कामचलाउ जूसां बजेट हयेमाः ,"Posted on Thu Oct 21, 2010  9:20 pm NST","दलतय् असहमतिं सरकार दयेके मफयाच्वंगु कारणं यानाः देशं आः तक पूरक बजेट तकं हये मफयाच्वंगु दु। बजेट हयेगु सवालय् नं दलतय् दथुइ विवाद जुयाच्वंगु दु। थ्वहे झ्वलय् कार्तिकया न्हापांगु वाःपाखे बजेट हयेगु धकाः सरकारं यानाच्वंगु कुतः विशेष चर्चाया विषय जुयाच्वंगु दु। सरकारं आः न्ह्याथे यानाःसां बजेट हयेगु धकाः कुतः यानाच्वंगु दुसा माओवादीं कामचलाउ सरकारयात बजेट हयेके बी मखु धकाः अडान कयाच्वंगु दु। उखे मोहनिया बिदाबलय् तकं ज्या यानाः अर्थ मन्त्रालयं बजेट हे करिब करिब तयार यायेधुंकूगु दु। थज्याःगु अवस्थाय् बजेट हयेके बी मखु धइगु माओवादीया अडानयात मनूतय्सं मययेकीगु स्वाभाविक खः। उकिं सरकार गठन मजूगु खँयात त्वहः दयेकाः माओवादीं बजेट पनेगु उचित मजू। वर्तमान सरकार कामचलाउ सरकार ला खः, तर थ्व कामचलाउ जुयाच्वंगुया दोष सरकार स्वयम्या धाःसा मखु, उकिया छगू पक्षीय दोषी माओवादी स्वयम नं खः। माओवादीं न राष्ट्रिय सहमति दयेकेगु ज्या याये फत, न बहुमत हयाः सरकार गठन याये फत। न थम्हं सरकार गठन याये फत, न कर्पिंत सरकार गठन याके बिल। उकिया हे लिच्वः कथं देशय् कामचलाउ सरकार ताःई चले जुयाच्वंगु खः। थ्व सरकार अझ मेगु गुलि चले जुइ धाये फुगु अवस्था मदुनि। थ्व वास्तवय् विशेष परिस्थितिइ न्ह्यानाच्वंगु कामचलाउ सरकार खः। अय् जूगुलिं थ्व सरकारयात देय्या लागिं मजिमगाःगु ज्या यायेगुपाखें पनेगु पाय्छि जुइ मखु। उकिसनं देय्या अर्थतन्त्रय् लिच्वः लाकीगु बजेट हे पनेगु ला झन् हे पाय्छि ज्या मखु ।",http://www.nepalmandal.com/content/10240.html
स्वंगू करोड थ्यंगु नेपाःया जनसंख्या ,"Posted on Sun Oct 24, 2010  6:57 pm NST","देशय् न्हूगु जनगणना कायेगु तयारी जुयाच्वंगु इलय् लाक्क राष्ट्र संघया छगू निकायं नेपाःया जनसंख्या थ्यंमथ्यं स्वंगू करोड थ्यनाच्वंगु तथ्यांक सार्वजनिक याःगु दु। सम्भवतः आः काइगु न्हूगु जनगणनां देय्या जनसंख्या स्वंगू करोड पुला वंगु हे क्यनीगु जुइफु। नेपाःया जनसंख्या अप्वयां तुं वनाच्वंगुया थ्व छगू ज्वलन्त दसि खः । युरोपया आपालं देय् गन विकासया गति तीव्र दु अन जनसंख्या तसकं कम। अथे खःसां नं विश्वय् वयाच्वंगु न्हून्हूगु कथंया आर्थिक संकटं यानाः आः दुगु कम जनसंख्या नं अप्वः थें खने दयाच्वंगु दु। थज्याःगु अवस्थाय् नेपाः थेंज्याःगु गरीब देय्या लागिं ला अप्वयाच्वंगु जनसंख्या अभिषाप हे साबित जुइगु खँय् शंका मदु। नेपालय् शिक्षित, सम्पन्न व सःसिउपिं मनूतय्सं कम जक मचा बुइकेगु, अले गरीब, अशिक्षित पुचलं अप्वः मचा बुइकेगु ज्या यानाच्वंगु दु, देय्या आर्थिक विकासया लागिं थ्व अझ मेगु जटिल प्रकृतिया जनसंख्या वृद्धि जुयाच्वंगु दु । खतुं थौंकन्हय् गामय् स्वः वन धाःसा ल्याय्म्हत धइगु हे खने मदुगु अवस्था दु। ल्याय्म्ह धाक्व विदेशय् श्रमिक जुयाः वनाच्वंगु दु। उकिं नेपालय् अप्वयाच्वंगु जनसंख्यां ब्वलंकीगु खराब लिच्वःया धक्का कम जक महसुस जुइगु याः। तर थःगु देशया जनतायात कर्पिनि देशया भरोसाय् त्वःता तयेगु बांलाःगु संकेत धाःसा मखु। छुं जुयाः निगू देय्या स्वापू स्यनाः अनया थःपिनि नागरिक लिहां वयेमाःगु अवस्था जुल धाःसा उकिं देशय् तःधंगु हे विकृति ब्वलंकी। उकिं थौंया ई नेपाः थेंज्याःगु देशय् जनसंख्यायात अझ नियन्त्रण यायेगु हे प्रमुख आर्थिक कार्यक्रम जुइमाःगु खनेदु ।",http://www.nepalmandal.com/content/10283.html
छगू एमाले दुने ब्वलंगु निगू एमाले ,"Posted on Tue Oct 26, 2010  8:55 pm NST","नेकपा (एमाले)या न्वकु विद्या भण्डारीं आः नकतिनि पार्टीया हे छगू ज्याझ्वलय् न्ववासें एमाले धइगु वर्तमान इलय् पिनें स्वयेबलय् छगू हे पार्टी खःसां विचारया ल्याखं धाःसा निगू जुइधुंकल धकाः न्ववानादीगु धापुतिं आपालं कार्यकर्तायात चसक्क वन जुइमाः। वय्कलं धयादीगु खँ खाइसे ला च्वं, तर एमालेया यथार्थ धाःसा थ्वहे खः। थौंया मिखां एमाले छगू मखु स्पष्ट रुपं हे निगू जुइधुंकूगु दु। उकी मध्ये छगू 'एमाले'या  नेतृत्व स्वय्म वय्कः विद्या भण्डारी व वय्कःया नेता केपी ओलीं यानाच्वंगु दु। ओली नेतृत्वया एमाले पूर्ण रुपं दक्षिणपन्थी भारतमुखी गुटय् डुबे जूवनेधुंकूगु दुसा झलनाथ नेतृत्वया एमाले अझ नं पार्टीया पुलांगु क्रान्तिकारी छबीयात ल्यंकेगु अन्तिम कसरत यानाच्वंगु दु। अथे हे जूगु कारणं छगू एमाले दक्षिणपन्थी कांग्रेसलिसे सतिउ वनाच्वंगु दुसा मेगु एमाले क्रान्तिकारी माओवादीलिसे सतिनाच्वंगु दु। विचार जक मखु, थ्व निगू एमालेया प्रवृत्ति, व्यवहार व शैली समेत वहे कथं विकसित जुजुं वनाच्वंगु  आभास जुयाच्वंगु दु। तर मेगु यथार्थ थ्व नं खः कि एमाले दुने निगू एमाले ब्वलंगु मुलतः उकिया नेतातय् कारणं जक खः। एमालेया तःधंगु कार्यकर्ता पंक्ति अझ नं छगू एमाले व सशक्त एमालेया पक्षय् दनि। एमालेया नेतृत्व पंक्ति ति कार्यकर्ता पंक्ति पथभ्रष्ट मजूनि। बिचार निगू हे जूसां पार्टी छगू हे जुइमाः धइगु पक्षय् कार्यकर्ता दु। न्हापा जूगु पार्टी विभाजनया पीडा नेतातय्सं ल्वःमंकूसां कार्यकर्तां ल्वःमंकूगु मदुनि। एमालेयात नेतातय्सं कुचा यायेत स्वःसां कार्यकर्तां छधी याना तइगु विश्वास कायेफु गुगु न्हापांनिसें याना हे वयाच्वंगु नं खः ।",http://www.nepalmandal.com/content/10356.html
कांग्रेसय् हानं नं पदया ल्वापु ,"Posted on Tue Nov 30, 2010  9:22 pm NST","जक पदया खँ वइ, फुक्क हे नेता कार्यकर्ताया छगू हे पहः जुइगु जुयाच्वन। नेपाली कांग्रेस दुने नं आः थ्वहे अवस्था वःगु दु। पार्टी नेता गिरिजाप्रसाद कोइराला मदयेधुंकाः जूगु न्हापांगु महाधिवेशनं ल्यःपिं न्हूगु पुस्ताया नेता कार्यकर्ताया दथुइ नं पदयात कयाः विवाद व गुटबन्दी शुरु जूगु दु। पार्टी सभापति सुशील कोइरालां संसदीय दलया नेता रामचन्द्र पौडेलयात उपसभापति पदय् मनोनित यायेगु धकाः सिफारिस यायेवं वय्कः थः हे पासापिनि दथुइ नं आलोचित जुयादीगु दु। वय्कलं छुं ई न्ह्यः तिनि पार्टी दुने छम्ह व्यक्ति छगू पदया सिद्धान्त कथं मनोनित यायेगु धकाः घोषणा यानादीगु खः। तर थम्हं यानागु घोषणाय् नं वय्कः लछि हे टिके जुयादी मफुत। सभापति कोइरालाया कार्यकाल सुथांलाक न्ह्याइगु सम्भावना मदया वंगु खँ थुकिं हे क्यना बी। उकिसनं वय्कलं पार्टीया महत्वपूर्ण पदय् थः हे समर्थक कार्यकर्तायात जक मनोनित यानाः न्हापा  पार्टी दुने पक्षपात यात धकाः हे बिस्कं च्वं वंगु पुचःयात हानं छक्वः पक्षपाती व्यवहार यानादीगु दु। वय्कःया थ्व ज्यां न्हूम्ह सभापति कोइराला नं पुलांम्ह कोइराला थें हे गुटया जक नेता जू वनीगु खः लाकि धइगु ग्याःचिकु ब्वलंगु दु। वय्कलं पार्टीया मेगु गुटयात थाय् मबीगु कथंया गुगु व्यवहार क्यनादीगु खः उकिं वय्कःयात हे ज्या यायेत थाकुइका बीगु निश्चित दु। पार्टीया केन्द्रीय कमिटीइ देउवा पक्षया उपस्थिति न्हापाया सिबें क्वातुक दु। थ्व अवस्थायात नजरअन्दाज यानाः न्ह्याः वने फइ मखु। यदि न्ह्यायेगु कुतः यात धाःसा कांग्रेस हानं नं दुनें दुनें निगू पार्टी थें जुयाः न्ह्यायेत बाध्य जुइ माली ।",http://www.nepalmandal.com/content/11194.html
संकटया इलय् नं विदेश भ्रमण ,"Posted on Wed Dec 1, 2010  7:48 pm NST","देशय् तःधंगु हे संकट वयाः सुनां छुं हे याये मफयाच्वंगु वर्तमान अवस्थाय् नं प्रधानमन्त्री लगायत मेपिं मन्त्री व पार्टीया शीर्ष नेतात धमाधम विदेश भ्रमणपाखे वनाच्वंगु खँयात कयाः थन आलोचना जूगु दु। राष्ट्रपति डा. रामवरण यादवं प्रम नेपालयात नं वय्कःया विदेश भ्रमणयात कयाः आलोचना यानादीगु दु। अथे हे संविधानसभाया अध्यक्ष सुभाष नेम्बाङं नं प्रम लगायत मेपिं मन्त्री व नेतातय्त विदेश भ्रमणय् मवंसां जिउ धकाः गनादीगु समाचार नं पिहां वःगु दु । खतुं नेपाःया मन्त्री, प्रधानमन्त्री नापं नेतातय्सं याइगु विदेश भ्रमण झीथाय् अक्सर यानाः विवाद व आलोचनाया विषय जुइगु याः। विदेश भ्रमण वनेगु धाल कि थनया सुं हे नेतां बाँकी । खास यानाः सरकारी धुकूपाखें विदेश वनेगु धाल कि झन् नेतातय् दथुइ 'हानथाप' हे जुइगु घटना नं झीसं खना हे च्वना। विदेश वनीपिं नेतातय्सं यदि माल धाःसा भ्रमण चीहाकः यानाःसा थःपिं लिहां वये धकाः नं लिसः बीगु यानादी। वय्कःपिनि थ्व धापू अतिकं हास्यास्पद जू। वय्कःपिं ला थ्व देशया अज्याःपिं नेतात खः गुपिं माल धाःसा जक वयेमाःपिं मखु, थन हे च्वनाः पहल यायेमाःपिं खः। मेपिंसं याःगु पहलय् साथ बीगु मखु कि थःपिंसं हे पहल यायेमाःगु जिम्मेवारी वय्कःपिंके दु। थज्याःपिं जिम्मेवार नेतात देशया अवस्थाप्रति फिटिक्क हे चिउताः मतसे विदेशया शयरय् वनाच्वनेगु अनुचित जक मखु लज्जास्पद खँ तकं खः। नेतात धाथें गम्भीर खःसा वय्कःपिं कमसेकम नं देशय् न्हूगु संविधान तयार मजूतले छन्हुया ई हे सितिं मछ्वये शान्ति व संविधान दयेकेत सक्रिय जुइमाःगु दु ।",http://www.nepalmandal.com/content/11220.html
नेवाः राजनीतिक दिशा स्पष्ट याये फयेमा ,"Posted on Mon Dec 6, 2010  8:57 pm NST","देय्न्यंकंया खलः पुचः व थीथी पार्टीया नेवाः फाँटय् च्वनाः ज्या यानाच्वंपिं कार्यकर्तात मुनाः कन्हसंनिसें ख्वपय् नेवाः राजनीतिक सम्मेलन न्ह्यायेत्यंगु दु। न्हापा भाषा, जाति समानताया जक नारा थ्वयेकाः न्ह्याः वयाच्वंगु नेवाः आन्दोलन आः थःगु हे राज्यसत्ता दयेमाः धइगु उच्चतम माग ज्वनाः न्ह्यःने वयाच्वंगु दु। थ्व छगू विशुद्ध राजनीतिक माग खः। खास यानाः देशय् माओवादीया जनयुद्ध शुरु जुइधुंकाः नेवाःतय्सं ल्ह्वनाच्वंगु स्वायत्त राज्यया थ्व मागयात राजनीतिक रुपं संवोधन जूगु खः। आः न्हूगु दयेकेत्यंगु संविधानय् थ्व मागयात दुथ्याकेगु हे तयारी जुयाच्वंगु दु। यद्यपि उकियात कयाः आपालं कथंया 'रस्साकसी' याये ल्यं हे दनि। थज्याःगु विशुद्ध राजनीतिक विषयय् सहलह यायेमाःगु जूगुलिं हे थुगु नेवाः राजनीतिक सम्मेलन जुइत्यंगु खः। थ्व सम्मेलनपाखें नेवाः राज्यया भूभाग, नेवाःतय् अग्राधिकार, पिने च्वंपिं नेवाःतय् अधिकार, नेवाः लागाय् च्वंपिं पिनेयापिं जाति व मेपिं आदिवासीया अधिकार आदि खँयात कयाः छगू बिचाः निर्माण याइगु खँ जुयाच्वंगु दु। थ्व तसकं महत्वपूर्ण खँ खः। नेवाः राज्य पलिस्था यायेगु धकाः नेवाःतय्सं माग ला यात तर उगु नेवाः राज्य गज्याःगु जुइ धइगु सवालय् झीके स्पष्ट खाका मदु। दुसां थीथी निकाययाके थीथी हे कथंया दु। उकिं उकी एकरुपता हयेगु अतिकं आवश्यक जू। वहे एकरुप बिचाः दयेकेत थ्व सम्मेलन जुयाच्वंगु खः। थुकिं नेवाः राजनीतिक आन्दोलनयात अझ स्पष्ट यानाः छगू हे ढिक्का दयेका बीगु निश्चित दु। थ्व ज्याय् सम्मेलन ताःलायेमा धकाः झी सकस्यां भिंतुने ।",http://www.nepalmandal.com/content/11261.html
लोडशेडिङया इलय् पेट्रोलया भाः थकायेगु ,"Posted on Mon Dec 6, 2010  9:06 pm NST",नेपाल आयल निगमं हानं इन्धनया भाः थकायेगु प्रस्ताव न्ह्यःने हःगु दु। निगम घाटाय् वनाच्वन धइगु तर्क न्ह्यःने तसें आः पेट्रोलियम पदार्थया भाः थकायेगु प्रस्ताव सरकारयात तःगु खः। पेट्रोलियम पदार्थ झिके यायेबलय् निगमयात सामान्य घाटा ला न्हापा नं जुयाच्वंगु दु। थौंकन्हय् लोडशेडिङया ई थपे जुइवं इन्धनया खपट नं अप्वया वनीगु जुयाच्वंगु दु। छगू अनुमान कथं थ्व लत्याया लोडशेडिङय् नेपालं करिब १० अर्ब तकाया अप्वः इन्धन आयात यायेमाः। घाटा नयाच्वंगु निगमं अप्वः आयात यायेसातकि घाटा नं अप्वया हे वनीगु जूगुलिं उकियात पूर्ति यायेत इन्धनया भाः थकायेगु प्रस्ताव हःगु जुइमाः । तर थुपालय् भाः थकायेत प्रस्ताव हःगुया छता कारण सरकारं इन्धन आयातय् नं काःगु सडक कर खः धाःगु दु। सरकारपाखें इन्धन आयातय् कर छुट बीमाःथाय् मबिउगु कारणं यानाः नं आयल निगम भाः थकायेत बाध्य जुयाच्वंगु दु। इन्धन आयातय् सरकारं भन्सार कर तकं त्वःता तःगु मदु । नेपालय् मदुगु ज्वलं जूगु कारणं थुकिया अप्वः खपट जुल उलि हे अप्वः घाटा नं जुयाच्वनी। उकिं दकलय् न्हापां ला थज्याःगु इन्धनया मेमेगु नं विकल्प छ्यलाः थुकिया प्रयोगयात म्हो यायेमाःगु दु। आः थज्याःगु विकल्प बारे बिचाः मयासें हे मगाः। छखे मतया गाक्क उत्पादन मजुयाः उर्जाया अभाव जुयाच्वंगु दु। पेट्रोलया विकल्प विद्युत जुइमाःथाय् अःखतं विद्युतया विकल्प पेट्रोल जुयाच्वंगु दु। थ्व झीगु लागिं छुं हे कथं ल्वःगु खँ मखु। अथे खःसां न्हूगु विकल्प मलूतले सरकारं भाः थत मछ्वयेगु तत्कालिन उपायत नं नाला हे च्वनेमाःगु दु ।,http://www.nepalmandal.com/content/11264.html
विकिलिक्सं त्वका बिल अमेरिकाया वसः ,"Posted on Wed Dec 8, 2010  10:17 pm NST","अमेरिकी सरकार व गुप्तचर संस्थापाखें विश्वया थीथी देय्तलिसे यानातःगु स्वापू व पत्राचारया सम्पूर्ण विवरण सार्वजनिक यायेगु विकिलिक्सया ज्यां विश्वन्यंकं तहल्का याना बिउगु दु। खास यानाः पारदर्शिता, खुलापन व स्वतन्त्रताया मशिहा जुयाच्वंम्ह अमेरिकायात थुकिं नांगां हे यानाः विश्वया दबुली थना बिउगु दु। विकिलिक्सयात अज्याःगु जानकारी मयायेत अमेरिकां क्यंगु लोभ व ख्याच्वः सार्थक मजुइवं गोप्य दस्तावेजत उकथं सार्वजनिक यायेगु ज्यायात 'अपराध' करार यायेगु ज्याय् अमेरिका लगे जूगु दु। विश्वय् थःलिसे तीव्र प्रतिस्पर्धाय् वयाच्वंगु देय् चीनयात 'गोप्य समाज' धासें खुल्ला जुइत आग्रह यायेगु ज्याय् गबलें त्यान्हु मचाइगु देय् अमेरिका थः हे वास्तवय् गुलि गोप्य संसारय् म्वानाच्वंम्ह जुयाच्वन धइगु खँ विकिलिक्सं वयागु वसः त्वकेधुंकाः तिनि सीदत। खुला समाजयात खुला हे त्वःतेमाः धकाः गोप्य दस्तावेज सार्वजनिक याःम्ह विकिलिक्सया प्रमुख जुलियन असान्जयात तप्यंक ज्वने मछिनाः निदँ न्ह्यः छम्ह मिसालिसे यौन स्वापू तःगु खँयात न्ह्यःने हयाः ज्वनेगु मेगु हास्यास्पद ज्या पश्चिमा देय्तय्सं याःगु दु। थःगु विरुद्ध वारन्ट जारी जुइवं सहर्ष गिरफ्तारी बियाः असान्जं पश्चिमा न्याय प्रणालीयात व्यंग्य याना बिउगु दु। असान्जया गिरफ्तारी व वयात बिउगु द्वपं वास्तवय् पश्चिमा जगतं विश्वय् थः अनुकुल मान्यता कायम यायेत स्वयाच्वंगुया मेगु छगू कडि खः। अले उमिगु निपाः ख्वाःपाः चरित्रया पटाक्षेप नं खः। असान्जयात ज्वनाः पश्चिमा जगतं थःपिनि नयेगु वा बांलाक क्यना बिउगु दु ।",http://www.nepalmandal.com/content/11303.html
बजाःभाः थकायेत सरकारयात थाकु मजू ,"Posted on Thu Dec 9, 2010  10:24 pm NST","थपे जूगु ईया दुने नं न्हूगु संविधान पिहां वइगु खः लाकि मखु धकाः अन्यौल जुयाच्वंगु इलय् लाक्क राज्यया महत्वपूर्ण पदय् च्वनाच्वंपिं उपराष्ट्रपति, उपप्रधानमन्त्री थेंज्याःपिं व्यक्तित्वतय्सं सार्वजनिक रुपं हे इलय् संविधान वइ मखु धकाः न्ववानाः जनतायात त्रसित याना बिउगु दु। वय्कःपिंसं छु तर्क व सुचंया लिधंसाय् थज्याःगु 'भविष्यवाणी' यानादीगु खः व ला मसिल, तर जिम्मेवार थासय् च्वनाच्वंपिं मनूतय्सं हे थथे संविधान वइ मखुत धकाः घोषणा यायेबलय् जनताय् उकिं गज्याःगु सन्देश छ्वइगु खः, व छुं धाये फइगु अवस्था मदु। थ्व झ्वलय् छगू संयोगया खँ छु नं दु धायेबलय् थ्व इलय् संविधान वइ मखुत धकाः सार्वजनिक रुपं न्ववानादीपिं उपराष्ट्रपति परमानन्द झा व उपप्रधानमन्त्री विजय गच्छेदार निम्हं मधेशवादीत खः। मधेशी आन्दोलन वय्कःपिनि पृष्ठभूमि खः। वय्कःपिं पाखें थज्याःगु खँ वःगु संयोग जक खः लाकि उकिया लिउने मेगु नं छुं खँ दु, व मालेमाःगु विषय जुया बिउगु दु । संविधान दयेकेत न्हापा बियातःगु निदँया ई मगानाः हानं दछि थपे याःगु खःसा आः व दछि नं क्वचायेत्यंगु अवस्था दु। तर संविधान दयेकेगु ज्या धाःसा न्ह्यःने न्ह्याःगु मखु। थपे जूगु दछिया खुला ला अथें हे वनेधुंकल। ल्यं दुगु खुलां संविधान दयेके फइ धइगु खँय् सुयां हे विश्वास मदु। छुं जुयाः धाथें हे आः वइगु खुलाया दुने संविधान दयेके मफुत धाःसा वयां लिपा छु जुइ? संविधानसभाया म्याद हानं थपे यायेगु लाकि भंग यायेगु? हानं म्याद थपे याये दइ लाकि दइ मखु? भंग यानाः समाधान लुइगु खः लाकि मखु? अथवा मेगु हे छुं जुइ? थ्व न्ह्यसः आः प्रमुख जुयाः दना वयाच्वंगु दु ।",http://www.nepalmandal.com/content/11316.html
विद्यार्थी विद्याया लागिं वा राजनीतिया लागिं? ,"Posted on Fri Dec 10, 2010  10:17 pm NST","माओवादी समर्थित विद्यार्थी संगठन अखिल (क्रान्तिकारी) या महाधिवेशन धइगु त्वहः तयाः स्नातक निगूगु दँया न्ह्यानाच्वंगु जाँच तकं लिछ्याना बिल। जाँच लिछ्यायेगु थ्व ज्यां अथें नं अस्तव्यस्त जुयाच्वंगु नेपाःया शैक्षिक ख्यःयात हानं अस्तव्यस्त यायेगु ज्याय् मेगु छगू योगदान याना बिउगु दु। विद्यार्थीया न्हापांगु ज्या विद्या आर्जन यायेगु खः, राजनीति यायेगु मखु। तर नेपाःया विद्यार्थीतय्सं विद्या आर्जनयात निगूगु प्राथमिकता बियाः राजनीतियात न्हापांगु ज्या दयेकाः ज्या यानाच्वंगु दु। उकिया हे दसु खः महाधिवेशनया लागिं जाँच लिछ्यायेगु थ्व ज्या। वास्तवय् जुइमाःगु ला जाँचया लागिं महाधिवेशन लिछ्याये माःगु खः। नेपाःया विद्यार्थीतय्सं शिक्षायात महत्व मबिया हःगु थुकिं स्पष्ट जू। तर थुकिया देाष विद्यार्थीतय्त जक वनी मखु। थ्व दोष राजनीतिक पार्टीतय्गु खः गुमिसं विद्यार्थीयात थःपिनि राजनीतिक ज्याभः दयेकाः छ्यलाच्वंगु दु। नेपालय् विद्या ला उलि सशक्त जूगु मदु तर विद्यार्थी धाःसा तसकं सशक्त, खास यानाः राजनीतिक पार्टीया ल्वाभः जुयाः ज्या यायेगुली। उकिं पार्टीतय्सं नं विद्यार्थीयात आखः ब्वनीपिं कम व थःपिनि लागिं ज्या याइपिं कार्यकर्ता अप्वः दयेकातःगु दु। राजनीतिक कार्यकर्ता नं विशुद्ध राजनीतिया खँ ल्हाइपिं कार्यकर्ता मखु, राजनीतियात गुण्डागर्दीकरण याइपिं कार्यकर्ता। एमाले समर्थित अखिलया केन्द्रीय बैठकय् नकतिनि जूगु ल्वापुं नं विद्यार्थी राजनीतिया थ्व गुण्डागर्दीकरण स्पष्ट जुइक क्यना बिउगु दु। वास्तवय् विद्यार्थीत थःपिनि माःगु ज्या त्वःताः राजनीतिइ माक्व स्वयां अप्वः सक्रिय जूगु शिक्षा ख्यःया लागिं स्वस्थकर मखु ।",http://www.nepalmandal.com/content/11339.html
आः हानं संसदया अधिवेशन सःतेगु विवाद ,"Posted on Sun Dec 12, 2010  10:18 pm NST",राजनीतिक पार्टीतय् दथुइ स्वापू  बांलानाः न्ह्यःने वयाच्वंगु समस्या समाधान यायां वनेमाःथाय् अःखतं मदु मदुगु समस्यात नापं न्ह्यःने हयाः थवंथवय्या स्वापू झन स्यंकेगु ज्याय् पार्टीत लगे जुयाच्वंगु खनेदु। थुकियात हे न्ह्यःने यंकेगु झ्वलय् उमिसं थौंकन्हय् चिचीधंगु खँय् तकं मनमुताव ब्वलंकाः मिलाप मखु हानं हानं नं द्वन्द्व पिकायेगु ज्या जक यानाच्वंगु खनेदु। थुकिया हे छगू न्हूगु दसु जुयाः न्ह्यःने वःगु दु संसदया चिकुलाया अधिवेशन सःतेगु विवाद। प्रमुख प्रतिपक्षी माओवादीं संसदया चिकुलाया अधिवेशन सःतेमाल धकाः याःगु इनापयात सरकारं अस्वीकार याना बिउगु दु। थुकिं यानाः उमि दथुइ हानं मेगु कचवं पिहां वया बिउगु दु। संसदया नियमित अधिवेशन सःतेत सरकारं अस्वीकार याःगु कारणं विपक्षी माओवादीं विशेष अधिवेशन सःतेत आह्वान यायेगु धकाः तयारी शुरु याःगु दु। विपक्षीं विशेष अधिवेशन सःते सातकि थ्व तप्यंक हे सत्ता पक्षया लागिं हाथ्या जू वनी। अज्याःगु तरिकां सःतूगु अधिवेशनं संसद दुने सत्तापक्ष व विपक्ष दथुइ ल्वापु पिथनेगु ज्या जक याइगु खँय् शंका मदु । थ्व इलय् विपक्षी माओवादीं अधिवेशन सःति धकाः माग याःसां वया न्ह्यः हे सहमति दयेकेगुपाखे वनेमाः धकाः सत्तापक्षं यानाच्वंगु आग्रह नं मननयोग्य धाःसा खः। छाय्धाःसां संसद दुने प्रधानमन्त्रीया चुनाव थानाच्वंगु दनि। उकियात छु यायेगु खः? थुकिया बारे न्ह्यः हे छगू सहमति दयेकाः न्ह्याःसा बांलाइ। मखुसा अधिवेशन खुले जूसां थ्व अधिवेशन नं वहे चुनाव प्रक्रियाय् विलुप्त जुइगु उलि हे खतरा दु ।,http://www.nepalmandal.com/content/11366.html
पारस शाह अझ नं सुधरे मजूनि ,"Posted on Tue Dec 14, 2010  7:37 pm NST","पुलांम्ह युवराज पारस शाहया गोली काण्ड हानं छक्वः लिसा कयाः लिहां वःगु दु। चितवन झायाच्वंम्ह वय्कलं अनया छगू रिसोर्ट दुने उपप्रधानमन्त्री सुजाता कोइरालाया जिलाजंयात गोली प्रहार याःगु घटनां हानं छक्वः पारस शाहया कर्तुत चर्चाया विषय जूगु दु। थ्व घटनां थ्व खँ पुष्टि याना बिल कि पुलांम्ह युवराज शाह अझ नं थःगु पुलांगु बानीपाखें तापाये फुगु मदुनि। अझ व स्वयां नं अप्वः म्हय् हे पेस्तोल घाना जुइम्ह जुयाच्वंगु दु। छुं न्हि न्ह्यवंनिसें भाजु शाह राजधानी लगायत देय्या थीथी थासय् च्वंगु धार्मिकस्थलय् चाःहिलाच्वंगु दु। म्हय् पेस्तोल घानाः धार्मिकस्थल चाःहिला जूगुया अर्थ वास्तवय छु खः, व धाःसा बयान यानाच्वने माःगु खँ मखुत। वय्कःयात भिंम्ह युवराज मखु धकाः ला न्हापांनिसें हे धयातःगु खः। आः वयाः सीदत कि वय्कः छम्ह भिंम्ह नागरिक नं मखु जुयाच्वन। राजपरिवारं साधारण नागरिकय् कुहां वयेधुंकाः वय्कलं थःगु पुलांगु बानीयात अवश्य सुधार यायेमाः। अले आः नागरिक जुइधुंकाः वय्कलं गोली चले यायेगु गुगु ज्या यानादिल उकिया लागिं दण्डया भागिदार नं जुइमाः । थुकिया नापनापं घटना जुइवं तप्यंक प्रधानमन्त्रीयात फोन यानाः दोषीयात कारवाही या धकाः विदेशं आदेश बियाहःम्ह उपप्रधानमन्त्री सुजाता कोइरालाया शैली नं चर्चा यायेमाः। थ्व प्रकरणय् लाःम्ह मनू वय्कःया जिलाजं जुल धायेवं थुकी तप्यंक प्रधानमन्त्रीं प्रहरीयात आदेश बीमाःगु जरुरी मदु। थ्व ज्या प्रहरीं पाय्छि वहे कथं याइ गथे कि मेपिं सर्वसाधारण जनतायात जुइबलय् याइगु खः। पारस जक मखु सुजातां नं थःत हीकेमाः ।",http://www.nepalmandal.com/content/11406.html
उच्चस्तरीय कार्यदल आवश्यक दनि ,"Posted on Wed Dec 15, 2010  9:03 pm NST","संविधान दयेकेगु ज्याय् वयाच्वंगु पंगः चीकेगु ताः तयाः २७ दल जानाः दयेकूगु उच्चस्तरीय राजनीतिक कार्यदलया म्याद थपे यायेगु खँय् विवाद पिहां वयेवं आः थ्व कार्यदल हे आवश्यक खः लाकि मखु धइगु न्ह्यसः समेत पिदंगु दु। कार्यदलया म्याद थ्वहे वालय् थपे यायेमाःगु खःसां माओवादी दुने उगु कार्यदलयात कयाः ब्वलंगु विवादं यानाः म्याद थप जुइ मफुत। थुकिया नापनापं संवैधानिक समितिया अध्यक्ष निलाम्बर आचार्यं थज्याःगु कार्यदलया औचित्य मदु धासें थुकियात भंग हे याना छ्वयेमाःगु बिचाः नापं न्ह्यःने तयादीगु दु। थुपिं थीथी कारणं यानाः आः कार्यदल धाथें भंग यायेमालीगु खः लाकि धइगु आशंका समेत थन पिहां वःगु दु । खतुं संविधान निर्माणया ज्या यायेगु थाय् संविधानसभा खः। तर संविधानसभां थ्व इलय् संविधान च्वयेगु ज्या न्ह्याके फयाच्वंगु अवस्था मदु। थीथी सैद्धान्तिक न्ह्यसःया कारणं संविधान च्वज्या न्ह्याये फयाच्वंगु मदु। संविधानसभां ज्यंके मफुगु न्ह्यसःत ज्यंकेत राजनीतिक पार्टीत छथाय् च्वनाः सहलह यायेमाःगु अतिकं आवश्यक दु। थ्व कार्यदलया ज्या धइगु वास्तवय् राजनीतिक पार्टीत छथाय् च्वनाः संविधानया समस्या बारे छलफल यायेगु जक खः। थुकियात औपचारिक मान्यता बीमाःगु मदु । तर संविधान दयेकेगु लागिं थ्व मयासें मगाःगु ज्या धाःसा खः। थ्वं याःगु निर्णय सही खः लाकि गलत खः, उकिया बारे थःथःगु प्रतिक्रिया बीगु ला द हे दनि। तर संविधानसभां निदँ तक नं समाधान याये मफुगु समस्यात थ्वं निलां समाधान याःगुलिं थुकिया आवश्यकतायात नकारे याये मछिं ।",http://www.nepalmandal.com/content/11429.html
सरकार गठनय् वयाच्वंगु अनिश्चितता ,"Posted on Wed Jul 21, 2010  11:48 pm NST",देय्या न्हूम्ह प्रधानमन्त्री ल्ययेगु लागिं थौं संसदय् मतदान याइगु ज्याझ्वः दयेकूगु दु। तर मतदान थौं जुइगु जूसां भावी सरकारया नेतृत्व धाःसा सुनां याइ धइगु खँ धाये फयाच्वंगु मदुनि। न्हूगु सरकारया नेतृत्व तःधंगु स्वंगू दल मध्ये छगुलिं याइगु निश्चित दुसां स्वंगुलिं हे दलया नेतातय्सं प्रधानमन्त्रीया उम्मेदवारी दर्ता याःगु कारणं विजयी जुइम्ह सु धइगु खँ धाःसा सी मदयाच्वन । थौं मतदान याइगु जूसां सरकारया नेतृत्व याइम्ह सु धइगु सी मदुगु धाथें नं विडम्बनापूर्ण खँ खः। सुं हे दलत थःगु बाहेक मेपिनि नेतृत्व माने यायेत तयार मदु धइगु खँ थुकिं स्पष्ट याना बिउगु दु। थज्याःपिं नेतातय्सं सहमतिया सरकार दयेके मफइगु निश्चित खः। तर थौं सहमतिया जक मखु बहुमतिया सरकार तकं दयेके मफइगु अवस्था वयाच्वंगु दु। लोकतन्त्रय् गुगु दलं दकलय् अप्वः मत हइ वं हे सरकार गठन याये दये माःगु खः। तर नेपाःया राजनीति थौं थज्याःगु भद्रगोल जुयाच्वंगु दु कि ३०० मत कयाः दयेकेमाःगु सरकार १०० सीट दुगु पार्टीं तकं जिं दयेके धकाः लगे जुयाच्वंगु दु। बहुमतयात कदर यायेगु परम्परायात पूर्ण रुपं हे थुकिं नकारे याःगु दु। देशय् वःगु लोकतन्त्रया थ्व तःधंगु हे उपहास खः। वास्तवय् दलतय्सं थःगु आकारयात हे वास्ता मयासे सरकार दयेके धकाः कुतः यानाच्वंगु कारणं थ्व स्थिति वःगु खः। राजनीतिक दलत थ्व इलय् थुभनं सरकार दयेकेत लगे जुयाच्वंगु दु मानौं थ्व देशय् सरकार दयेकेगु धइगु थ्वहे अन्तिम खः। थ्वयां लिपा सरकार धइगु हे गबलें दयेके खनी मखुत धइथें दलत लगे जुयाच्वंगु  वास्तवय् उमि दुने सुलाच्वंगु पदलोलुपताया ज्वलन्त दसि खः ।,http://www.nepalmandal.com/content/9088.html
दलतय्के थौं सद्बुद्धि वयेमा ,"Posted on Fri Jul 23, 2010  10:25 pm NST","न्हूम्ह प्रधानमन्त्री ल्ययेत म्हीग जूगु मतदान विफल जुइवं थौं हानं निगूगु चरणया मतदान जुइत्यंगु दु। तर थौं सुथय् तकया अवस्था स्वयेगु खःसा थौं जुइगु मतदानं नं प्रधानमन्त्री ल्यये फइगु स्थिति मदुनि। सदनया स्वंगूगु तःधंगु पार्टी एमाले व प्यंगूगु तःधंगु शक्ति मधेशी मोर्चां मतदानय् थःपिं तटस्थ च्वनेगु धकाः निर्णय यानातःगु कारणं प्रधानमन्त्रीया उम्मेदवार जुयाच्वंपिं निम्हं नेतातय्त थौं नं बहुमत दइगु सम्भावना मदु। छुं जुयाः थौं नं प्रधानमन्त्री ल्यये मफुत धाःसा वयां लिपा छु यायेगु धइगु खँ धाःसा अझं अन्यौल तिनि । खतुं थःगु मत सुयात बीगु धकाः निर्णय यायेगु स्वतन्त्रता फुक्कं दलतय्त दु। तर देशय् सरकार हे मदइगु अवस्था वयेकाः तक नं जिमिगु मत सुयातं बी मखु धकाः तटस्थ च्वनेगु छुं नं जिम्मेवार  पार्टीयात ल्वःगु खँ खः ला? थःत मेपिंसं मत बीगुसा बिउ मखुसा थःपिंसं नं सुयातं मत बी मखु धायेगु पाय्छि जुइ ला? थ्व गुगुं नं जिम्मेवार पार्टीं याइगु ज्या मखु। छखे दुगु सरकारं राजीनामा बियातःगु अवस्था, मेखे सुयाकें बहुमत मदुगु स्थिति। थज्याःगु इलय् देय्यात सरकारविहिन याना तयेगु पाय्छि खँ मखु। थुकिं ला कि न्हूगु चुनावय् वनेमाःगु अवस्था हया बी। कि मखुसा राष्ट्रपतियात सक्रिय यायेमाःगु स्थिति सिर्जना जुया बी। गुगु निगुलिं पाय्छि खँ मखु। संविधान दयेकेगु धकाः गठन जूगु संविधानसभायात सरकार दयेकेगु खँय् हयाः अवरुद्ध याना तयेगु झन् हे मिले जूगु खँ मखु। राजनीतिक पार्टीतय्सं थौं हे सद्बुद्धि पिकयाः छगू स्पष्ट निकास लुइके माःगु दु। मखुसा देशय् जुइगु छुं नं तःधंगु दुर्घटनाया जिम्मा कायेत नं उपिं तयार जुयाच्वंसां जिउ ।",http://www.nepalmandal.com/content/9107.html
अन्यौलया लबः मेगु तत्वं मकायेमा ,"Posted on Mon Jul 26, 2010  4:08 pm NST","प्रधानमन्त्री ल्ययेगु लागिं जूगु निगूगु चरणया मतदान नं विफल जुइवं देय्या राजनीति झन हे अन्यौलग्रस्त जूवंगु दु। राजनीतिक पार्टीतय्गु सत्ताया लोभं यानाः प्रधानमन्त्री ल्यये मफुगु छगू दुःखया खँ ला ख हे खत, उकिया नापनापं देय्या थ्व राजनीतिक अन्यौलयात कयाः मेमेगु तत्वतय्सं फाइदा काइगु खः लाकि धइगु ग्याःचिकु धाःसा हानं मेगु थासं ब्वलना वयाच्वंगु दु। व छु धाःसां पार्टीत थःपिंसं देय्या कार्यकारी ज्या याइम्ह प्रधानमन्त्री ल्यये मफुगु कारणं आः राष्ट्रपतियात सक्रिय यायेगु खः लाकि धइगु बिचाः तइपिं मनूत न्ह्यःने पिहां वःगु दु। उमिसं सभामुख सुभाष नेम्बाङयात राष्ट्रपति समक्ष पौ च्वयाः देय्या राजनीतिक संकटया निकास पिकायेत इनाप याःसां जिउ धकाः सुझाव बीगु याना हःगु हुइनाभुइना पिहां वःगु दु। खतुं सभामुख नेम्बाङ थः हे छम्ह स्वच्छ व लोकतन्त्रयात थूम्ह व्यक्तित्व जूगु कारणं वय्कलं अज्याःगु मूर्खतापूर्ण ज्या यानादी मखु जुइ। तर देय्या वर्तमान राजनीतिक माहौलं यानाः राष्ट्रपतियात सक्रिय यायेमाः धइगु बिचाः गुगु पिहां वल, व धाःसा निश्चत नं सोचनीय विषय खः। राष्ट्रपति जक मखु थ्व इलय् ला पुलांम्ह जुजु ज्ञानेन्द्रं तकं आः थःपिंसं छुं भूमिका म्हितेगु ई त्यल ला धकाः बिचाः याना हःगु दयेमाः। लोकतन्त्र कमजोर जुया वन धाःसा उकियात प्यखेरं आक्रमण शुरु जुया वइगु अस्वाभाविक मखु। अले लोकतन्त्रयात कमजोर यायेगु थ्व ज्या पिनें जुयाच्वंगु मखुसें थ्वहे देय्या जिम्मेवार नेता व राजनीतिक दलतपाखें जुयाच्वन। थ्व खायुगु पक्ष खः। देय्या जटिल राजनीतिक अवस्थायात थुइकाः दलतय्सं तुरुन्त सहमति यायेमाःगु दु ।",http://www.nepalmandal.com/content/9136.html
मनपालिसे संघर्षं चूलाकूगु उपलब्धी ,"Posted on Tue Jul 27, 2010  9:04 pm NST","नेवाः स्वायत्त राज्य मंकाः संघर्ष समितिं बिउगु दवावया लिच्वः कथं येँ मनपां अन कर्मचारी भर्ना यायेत न्ह्याके धुंकूगु ज्याझ्वः स्थगित याःगु जक मखु, नेवाः हक हितया मेमेगु नं ज्याझ्वःत याना यंकेगु सहमति याःगु दु। येँ मनपायात उलि याकेत सहमति याके फुगु धइगु नेवाः स्वायत्त राज्य मंकाः संघर्ष समितिया सफलता नं खः। संघर्ष समितिलिसे जूगु सहमति कथं येँ मनपां थःगु ज्याकुथी नेवाःतय्त अःपुक सेवा बीगु लागिं छगू 'नेवाः ग्वाहालि डेस्क' नं चायेकेगु ज्या जूगु दु। थ्व खास यानाः येँ मनपाय् ज्या याकः वनेमाःपिं नेवाःतय्त नेवाः भासं निवेदन च्वयेगु लिसें मेमेगु नं प्रशासनिक ज्याय् ग्वाहालि यायेगु ताः तयाः नीस्वंगु डेस्क खः। नेवाःतय्सं स्वायत्त शासनया अभ्यास याना वनेगु लागिं आन्दोलनपाखें प्राप्त याःगु छगू उपलब्धी खः थ्व। आः थ्व डेस्कयात फयांफछि यक्व छ्यलाः नेवाःतय्सं प्रशासनिक झंझट मवयेक थःपिनि ज्या याकेगु जक मखु थ्व डेस्क मार्फत थःगु अधिकार प्रयोग यायेगु अवसर नं उपयोग यायेमाः। डेस्क गठन यानाः उकियात माक्व ज्या बी मफुत धाःसा झीत प्राप्त जूगु अधिकार नं निरर्थक साबित जुइ । लिसें येँ मनपा लागाय् च्वंपिं पसल्यातय्सं थःपिनि पसः/संस्थाया साइनबोर्ड नेवाः भासं व नेवाः लिपिं तल धाःसा उमित करय् छुट बीगु धकाः याःगु सहमति मेगु उपलब्धी खः। थ्व छुट नेवाः जक मखु गैर नेवाः व्यापारीतय्सं नं चूलाकल धाःसा व बांलाः हे जुइ। मनपां बिउगु थुपिं सुविधात झीसं संघर्ष यानाः प्राप्त यानागु खः। आः थुकियात संरक्षण यायेगु जिम्मा सम्पूर्ण नेवाःतय्गु खः ।",http://www.nepalmandal.com/content/9155.html
निकास मलूगु खँय् राष्ट्रपतिया चिउताः ,"Posted on Wed Jul 28, 2010  9:26 pm NST","न्हूगु सरकार गठन जुइ मफयाः देशय् कायम जुयाच्वंगु राजनीतिक अन्यौलयात कयाः राष्ट्रपति डा. रामवरण यादवं नं चिउताः प्वंकादीगु खँ पिहां वःगु दु। खास यानाः थःत नापलाः वःम्ह प्रधानमन्त्री माधव नेपाल, सभामुख सुभाष नेम्बाङ आदिपिंलिसे जूगु सहलहया झ्वलय् राष्ट्रपति यादवं थज्याःगु सरोकार क्यनादीगु खः। देशय् थपाय्धंगु गम्भीर राजनीतिक संकट वयाच्वंगु इलय् राष्ट्रपतिं थःगु सरोकार क्यनीगु स्वाभाविक नं खः। तर राष्ट्रपतिं थ्व प्रकरणय् थःगु सरोकार क्यनेगु हे छता बाहेक मेगु छुं यायेगु थाय् मदु धइगु खँयात नं ल्वःमंके धाःसा मजिउ। छाय्धाःसां राजनीतिक पार्टीतय्सं निकास माले मफयाच्वंगु थ्व अन्यौलया घडीइ राष्ट्रपतियात हे कार्यकारी अधिकार बियाः देय् न्ह्याकेगु खः लाकि धइगु बिचाः तइपिं सक्रिय जूगु आभाष नं थन याना हःगु दु। अथे जुयाः आः स्वंगूगु चरणया मतदान नं विफल जुल धाःसा राष्ट्रपतियात पौ च्वयाः मेगु निकास मालेत इनाप याइ धइगु हुइनाभुइना नं न्यने दयावःगु दु। तर सभामुख सुभाष नेम्बाङं धयादी थें थ्व संकट ज्यंकेगु ज्याय् राष्ट्रपतिया छुं हे भूमिका मदु। राष्ट्रप्रमुखया ल्याखं राष्ट्रय वःगु संकट समाधानया लागिं वय्कलं अभिभावकीय भूमिका म्हितेगु छगू थाय् ला दयेफु। तर वय्कःया विगतया ज्याखँत विवादास्पद जूगु कारणं वय्कलं म्हितीगु अज्याःगु भूमिका हे नं शंकारहित जुइगु अवस्था धाःसा मदु। अथे खःसां वय्कःया चिउतालं राजनीतिक पार्टीतय्त याकनं थःपिंसं हे निकास मालेत दवाव सिर्जना याइगु धाःसा निश्चित दु। राष्ट्रपतिया चिउताः थुलि हे सीमा दुने सीमित जूसा दलतय्त सखे ग्वाहालि हे जुइ ।",http://www.nepalmandal.com/content/9175.html
धुँ दिवस व धुँ संरक्षण ज्याय् नेपाःया भूमिका ,"Posted on Fri Jul 30, 2010  10:20 pm NST",नेपाः सरकारं नेपालय् नं थुगुसी न्हापांखुसी 'धुँ दिवस' न्यायेकल। विश्वं हे लोप जुइगु चरणपाखे वनाच्वंगु प्रकृतिया सुन्दर प्राणी धुँयात लोप जुइगुपाखें बचे यानाः थुकिया ल्याः अप्वयेका यंकेगु अभियानयात तिबः बीगु ल्याखं विश्वय् धुँ दुगु थीथी देतय्सं थुगु धुँ दिवस न्यायेकेगु शुरु याःगु खः। थुकिं धुँ संरक्षणया ज्याय् छुं भचा जूसां तिबः बीगु निश्चित दु । विश्वं तना वनेत्यंपिं धुँ (बंगाल टाइगर) छुं भचा दनिगु छुं छुं जक देय्त मध्ये छगू नेपाः नं खः। उकिं धुँ संरक्षण यायेगु विश्वव्यापी अभियानय् नेपाः नं दुथ्यानाच्वंगु दु। नेपालय् धुँ संरक्षण यायेगु लागिं सरकारं थीथी तहया सुरक्षा नीतित नालाः व्यवस्थापन यानातःगु दु। तर नं सुलाः सुलाः धुँ स्याइपिं तस्करतय्त पने धाःसा फयाच्वंगु मदु। धुँया अंगप्रत्यंग तस्करी याइगु नेटवर्कया स्वापू अन्तर्राष्ट्रिय रुपं हे न्यना वनाच्वंगु कारणं नेपाः थेंज्याःगु कमजोर कानून व फ्यासुगु कार्यान्वयन जुइगु देशं उकियात त्वाःथले थाकुइगु स्वाभाविक खः। वन्यजन्तु अंगप्रत्यंगु तस्करी याइपिं तस्करतय्गु संजाल नेपाःया कर्मचारीतन्त्र जक मखु अनं नं पिहां वनाः सेना व न्याय क्षेत्रय् तकं विस्तार जुयाच्वंगु खँ थीथी घटनातय्सं पुष्टि यानाच्वंगु दु। उकिसनं नेपाःया जःलाखःला देय् चीन धुँयागु अंगप्रत्यंगया दकलय् तःधंगु बजाः जुयाच्वंगु कारणं नेपाःया धुँ बचे जुइत थाकुगु यथार्थ नं सकस्यां न्ह्यःने दु। थज्याःगु अनेक समस्याया वावजूद नं थीथी अन्तर्राष्ट्रिय निकायया ग्वाहालिं धुँ संरक्षणया ज्याय् नेपालं न्ह्यथनेबहःगु  सफलता हासिल यानाच्वंगु दु। आःया इलय् सफलताया थ्व क्रमयात मदिक न्ह्याका तयेगु हे नं छगू उपलब्धी जुइगु खँय् शंका मदु ।,http://www.nepalmandal.com/content/9198.html
बिस्काः सम्पन्न यायेत प्रहरीया सक्रियता ,"Posted on Mon Apr 11, 2011  7:08 pm NST","नेपाःया हे छगू महत्वपूर्ण सांस्कृतिक नगरी ख्वप देय्या तःधंगु नखः बिस्काः म्हिगःनिसें शुरु जुल। बिस्काः ख्वपया जात्रा खःसां थ्व देय्न्यंकं हे नांजाः। तर वंगु छुं ई थुखेंनिसें बिस्काः जात्रा थवंथवय् जुइगु ल्वापुया सस्कृति थें जुया वःगु दु। उकिं मनूतय्सं बिस्काःयात ल्वापु पिकाइगु जात्रा थें नं तायेका हःगु दु। थुकियात पनेगु लागिं गुलि कुतः जुलं नं पने मफु । थुगुसी प्रहरीपाखें बिस्काःयात व्यवस्थित यायेगु लागिं ख्वपय् कडा सुरक्षा व्यवस्था याःगु दु। उलि जक मखु ल्वापुइ ल्हाः दुपिंत लिपा लिपा तकं मालाः कारवाही याये फयेमा धकाः थाय्थासय् सीसीटीभी तकं तयेगु ज्या जूगु दु। जात्रायात मर्यादित व व्यवस्थित यायेत प्रहरीपाखें क्यंगु थ्व उत्साहयात कुंखिनेथाय् गनं नं मदु। तर थुकिं जात्रा न्यायेकीपिं सर्वसाधारण मनूतय्त धाःसा छगू व्यंग्य याः थें अनुभूति बिउगु दु। छाय्धाःसां जात्रा पर्व सञ्चालन यायेगु धइगु जनताया स्वतःस्फूर्त ज्याझ्वः खः। उकिसनं जात्रा पर्व धार्मिक व सांस्कृतिक ज्याझ्वः जूगु कारणं थ्व अथें नं शान्त व सौम्य जुइमाःगु खः। उकी सामान्य उखेथुखे स्वयेगु बाहेक प्रहरीया छुं भूमिका मदयेमाःगु दु। तर थुगुसी बिस्काःयात व्यवस्थित यायेगु नामय् प्रहरीं गुकथंया सक्रियता क्यनाच्वंगु खः, थुकिं यानाः थथे भान जुयाच्वंगु मानौं थ्व सम्पूर्ण जात्राया व्यवस्थापन हे प्रहरीं यानाच्वंगु खः। जात्राय् वःगु विकृति पनेत प्रहरी थथे न्ह्यचिलेमाःगु आवश्यकता नं दु। तर जात्रा न्यायेकीपिंसं धाःसा धार्मिक सांस्कृतिक ज्याय् प्रहरीया भूमिकायात मदयेका छ्वयेत थःपिं हे गुलि फु उलि मर्यादित जुइगु कुतः यायेमाः। मखुसा प्रह्री हे जात्राया मेगु विकृति जुया बीफु ।",http://www.nepalmandal.com/content/13421.html
खाडीया आन्दोलनं नेपाःया लायेफुगु लिच्वः ,"Posted on Fri Apr 8, 2011  6:08 pm NST","थौंकन्हय् खाडीया थीथी देशय् न्ह्यानाच्वंगु प्रजातान्त्रिक आन्दोलनं यानाः नेपाः थेंज्याःगु देशयात लिच्वः लायेफुगु खँयात कयाः एशियाली विकास बैंकं चिउताः प्वंकूगु दु। खतुं उगु देशलिसे नेपाःया अज्याःगु छुं क्वातुगु स्वापू दुगु मखु। तर नेपाःया लखौं मनूत उगु देशय् ज्यामि जुयाः ज्या याः वनाच्वंगु कारणं आन्दोलनं यानाः उमिगु रोजगारीइ लिच्वः लाये फइगु खँ पिहां वःगु दु। यदि खाडी लागाय् ज्या याः वनाच्वंपिं नेपाःमित लिहां वयेमाःगु अवस्था जुल धाःसा उकिं नेपाःयात निगू कथंया मार लाः वनी। छगू ला ज्या मदयाः लिहां वःपिं ज्यामित नेपालय् नं छुं हे ज्या मदयेकाः च्वने माली। उमिसं छुं याये खनी मखु। मेगु, उमिसं नेपालय् छ्वया हयाच्वंगु खर्बौ तकाया रेमिटेन्स नं बन्द जू वनी। उमिसं छ्वया हइगु रेमिटेन्स थौं नेपाःया अर्थतन्त्रया हे छगू अभिन्न अंग जुइधुंकूगु दु। नेपाःया अर्थतन्त्रं थी मफुपिं गांगांया आपालं जन समुदाययात विदेश वनाच्वंपिं उमि छेँजःपिंसं छ्वया हइगु ध्यबां कःघानाच्वंगु दु। यदि थ्व बन्द जुल धाःसा नेपालय् आर्थिक जक मखु सामाजिक खलल समेत वयेफुगु खतरायात बिचाः यायेमाःगु अवस्था दु । खाडी लागाय् थौंकन्हय् न्ह्यानाच्वंगु आन्दोलनं आः गज्याःगु रुप काः वनी धायेफुगु अवस्था मदु। यदि थ्व आन्दोलन नेपाःया अत्यधिक ज्यामित ज्या यानाच्वंगु साउदी अरब, कतार थेंज्याःगु देशय् तकं न्यनावन धाःसा नेपाःया लागिं धाथें हे तःधंगु पहाड कुतु वया बी। थज्याःगु खँय् एशियाली विकास बैंकं चिउताः प्वंकू थें नेपाःया सरकार वा गुगुं नं राजनीतिक पार्टीं आः तक बिचाः तक नं याःगु मदुनि थें च्वं ।",http://www.nepalmandal.com/content/13374.html
सेना समायोजनाय् खने दुगु तुयूगु जः ,"Posted on Wed Apr 6, 2011  7:25 pm NST","शान्ति प्रक्रियाया दकलय् प्रमुख पंगः जुयाच्वंगु सेना समायोजनाया ज्या आः सकारात्मक दिशाय् न्ह्याः वनीगु संकेत पिहां वःगु दु। माओवादी लडाकुयात छु मोडालिटीं समायोजन यायेगु धकाः विवाद जुयाच्वंगु खःसा आः नकतिनि नेपाली सेनां तयार याःगु छगू मोडालिटीयात माओवादीं नं स्वीकार यायेगु धाःगु कारणं लडाकु समायोजनं मूर्त रुप काइगु संकेत खने दयावःगु खः । नेपाली सेनापाखें हःगु मोडालिटीइ सेना, प्रहरी, सशस्त्र प्रहरी व माओवादी लडाकु समेत तयाः छगू न्हूगु फोर्स दयेकेगु व उकियात नेपाली सेना मातहत तयेगु धइगु खँ दुथ्याः। माओवादीं धयाच्वंगु खँ नं थ्व स्वयां खास हे फरक मजू। माओवादीं थःपिनि लडाकुयात सुरक्षाया थीथी निकायय् समायोजन यायेगु वा बिस्कं फोर्स दयेकेगु धाःगु खः। आः सेनां तयार याःगु मोडालिटीइ देशय् दक्व हे सुरक्षा निकायया मनूत ल्वाक छ्यानाः बिस्कं युनिट दयेकेगु व उकियात सुरक्षा लिसें विकास निर्माणया ज्याय् नापं सक्रिय यायेगु खँ उल्लेख जुयाच्वंगु दु। थ्व दकलय् उचित उपाय खः। थुकी विवाद जुइफुगु छगू हे विषय छु दु धायेबलय् अज्याःगु बिस्कं युनिटय् माओवादी लडाकुत ग्वःम्ह तयेगु? नेपाली सेनां फयांफछि म्हो जक तयेत स्वयेफु। प्रस्तावय् थ्व युनिटय् १०-१२ द्वः जक संख्या तयेगु धाःगु दु। प्यंगू निकायं बराबर मनू हयेबलय् माओवादीया स्वद्वः प्यद्वः जक लडाकु दुथ्याके फइ। झिंच्याद्वः लडाकुपाखें स्वद्वः प्यद्वः जक कायेगु धायेबलय् माओवादीयात स्वीकार्य जुइत थाकुइफु। उकिं थुकिया बारे विस्तृत रुपं सहलह यायेगु आवश्यक जुइ। अथे खःसां सहमतिया लँपु चाःगु धाःसा थुकिया बांलाःगु पक्ष जूगु दु ।",http://www.nepalmandal.com/content/13347.html
माओवादी दुने ब्वलंगु आन्तरिक कचवं ,"Posted on Fri Jan 21, 2011  2:13 pm NST","दकलय् तःधंगु पार्टी माओवादी दुने अध्यक्ष पुष्पकमल दाहाल व उपाध्यक्ष डा. बाबुराम भट्टराई दथुया कचवं हानं छक्वः सतलय् थहां वःगु दु। तर आः जूगु कचवंया रुप धाःसा न्हापा लिपा थें सामान्य मजू। कचवंया कारणं माओवादीं तःन्हु न्ह्यवंनिसें तयारी यानाच्वंगु प्रशिक्षण ज्याझ्वः स्थगित यायेमाःगु अवस्था पिहां वःगु दुसा मेखे थःपिनि ख्वाःपौ 'जनादेश' या सम्पादकयात तकं हिले माःगु घटना जूवंगु दु। आकाझाकां विकास जुया वःगु थ्व घटनां गनं पार्टीयात दुर्घटनाय् लाका बीगु जकं मखु ला धइगु आशंका नं जूगु खः। देशय् शान्ति प्रक्रियायात ग्वाहालि यायेत वयाच्वंगु अनमिन लिहां वनेधुंकाः लडाकुया भविष्ययात कयाः चिन्ता जुयाच्वंगु, थ्वहे इलय् भारतं हानं नेपाली सेनायात ल्वाभः बीगु धकाः तयारी यानाच्वंगु, सरकार दयेके मफयाः मुक्कं देय् तरल अवस्थाय् लानाच्वंगु, संविधान जारी यायेमाःगु ई न्ह्यःने वयाच्वंगु आदि अनेक समस्यातय् दथुइ देय्या दकलय् तःधंगु राजनीतिक दल जक मखु शान्ति प्रक्रियाया छगू पक्ष जुयाच्वंगु माओवादी दुने थज्याःगु दुर्घटनाया सम्भावना ब्वलनीगु धाइगु धाथें नं बांलाःगु खँ मखु। यदि थ्व इलय् माओवादी दुने छुं नं कथंया दुर्घटना जुल धाःसा देशय् थुपिं फुक्क हे समस्यात छक्वलं न्ह्यःने वयाः अकल्पनीय अराजकता ब्वलनीगु खँयात सकस्यां वाःचायेकेमाः। माओवादी नेतृत्वं ला झन् हे वाःचायेकेमाः। उकिं वय्कःपिंसं मुलुकया संवेदनशीलतायात ध्यानय् तयाः थःपिनि व्यक्तिगत स्वार्थयात छखे तयाः न्ह्याः वनेगु अभ्यास यायेमाः। थुकिं मुलुक, जनता, पार्टी व स्वयम् नेतातय्त नं भिं याइगु खँ शायद लुमंका च्वनेमाली मखु जुइ ।",http://www.nepalmandal.com/content/12362.html
सभासद्तपाखें जूगु मर्यादाहिन ज्या ,"Posted on Thu Sep 9, 2010  11:14 pm NST","संविधान दयेकि धकाः जनतां त्याका छ्वःपिं सभासद्त धमाधम अनेक काण्डय् लानाः प्रहरी हिरासतय् च्वं वनेमाःगु खनाः न्हूगु नेपाःया म्हगस खंकाच्वंपिं नेपाःमित थारान्हूगु दु। गुलिं सभासद्त घूस नःगु काण्डय्, गुलिं घूस नकूगु काण्डय् लानाच्वंगु समाचारत पिहां वयाच्वंगु दु। वय्कःपिनिगु थ्व ज्यां जनतायात निराश याना बीगुया नापं संविधानसभाया गरिमायात नं पातालय् थ्यंका बीगु उतिकं खतरा दु। गुलिखे इमान्दार व नैतिकवोध दुपिं सभासदतय्सं ला इलय् संविधान दयेके मफुगु न्हिनिसें हे थःगु सभासद्या लोगो सुचुकाः न्यासि जुइगु ज्या शुरु यायेधुंकूगु दु। इलय् संविधान मदयेकू व ६०१ म्ह मछि सभासद्त तयाः राष्ट्रया धुकू फुकः वल धकाः अथें हे नं सभासद्त जनताया दथुइ आलोचित जुयाच्वंगु खः। उकिसनं वय्कःपिंपाखें थुज्वःगु ज्याखँत नं जुइबलय् सभासद् धइपिं थप घृणाया पात्र जू मवनी धकाः धायेफुगु अवस्था मदु। राजनीतिक नेतातय्सं तये मफुगु संसदया मर्यादा सभासद्तय्सं जूसां तये माःगु थौंया इलय् वय्कःपिं गनं 'जि सभासद्' धकाः फुर्ति क्यं वनेगु, गनं जू म्हितेथाय् सहभागी जूवनेगु ज्यां वय्कःपिं प्रति जनताया आस्था पूर्ण रुपं ध्वस्त जुइगु खतरा दु। सभासद् प्रति जनताया आस्था कुतुं वनीगु धइगु संविधानसभा व उकिं संविधान दयेकी धइगु विश्वासय् समेत आघात लाइगु खः। अथे नं राजनीतिक पार्टीतय्सं सभासद्तय्त थःपिंसं धाःथाय् हस्ताक्षर याइपिं रबर स्टाय्म्प जक दयेका तःगु दु। सभासद्तय्सं थःपिनि बौद्धिकता ब्वयाः व स्तरं थहां वयाः क्यनेगु ई नं वास्तवय् थ्वहे खः। थुकिं वय्कःपिं व देशं नं लबः काये फइ ।",http://www.nepalmandal.com/content/9668.html
राष्ट्र संघय् नेपाः बारे कडा प्रस्तुती ,"Posted on Fri Sep 10, 2010  9:53 pm NST","नेपालय् शान्ति प्रक्रिया ताःलाकेत वयाच्वंगु राष्ट्र संघीय मिशन अनमिनया प्रमुख करेन लेनग्रेनं राष्ट्र संघय् पेश याःगु नेपाः सम्बन्धी प्रतिवेदन व उकिया लिसलय् नेपालं च्वयाछ्वःगु लिसः अले नेपाःया लिसःया प्रतिवाद यासें हानं माओवादीं च्वयाछ्वःगु मेगु लिसः - थ्व फुक्कया समग्र लिच्वः अन्ततः नेपाःयात अन्तर्राष्ट्रिय ख्यलय् बदनाम यायेत कुगाइगु खँय् शंका मदु। अनमिन प्रमुख लेनग्रेनं राष्ट्र संघय् न्ह्यब्वःगु नेपाः सम्बन्धी प्रतिवेदन तसकं कडा दु। उकिं नेपाः व राष्ट्र संघ दथुइ हे मनमुताव ब्वलंकीगु खतरा दु। राष्ट्र संघ अन्तर्गत  शान्ति सेना जुयाः विश्वन्यंकं थ्यनाच्वंगु नेपाली सेनां थौं राष्ट्र संघया हे विरुद्ध न्ह्याकूगु गतिविधिं भविष्यय् राष्ट्र संघं नेपाःयात स्वइगु मिखा पाइगु स्थिति नं वयेफु । अनमिनपाखें नेपाःया बारे राष्ट्र संघय् गुगु प्रतिवेदन न्ह्यब्वल, थुकिं नेपाःया छबी बांमलाकीगु निश्चित दु। अले उकियात कयाः रक्षा मन्त्रीं गुगु ढंगं न्ववाना हल, उकिं थप विषया ज्या याइगु नं निश्चित हे खः। अनमिनया प्रतिवेदन बारे सरकारं तत्काल माओवादीलिसे सल्लाह यानाः गय् यानाः लिसः च्वयेगु धकाः बिचाः ब्याकेमाःथाय्  थः याकःचां लिसः च्वयाछ्वःगु व सरकारया उगु लिच्वःप्रति थःपिनिगु सहमति मदु धकाः माओवादीं हानं मेगु लिसः च्वयाछ्वःगुलिं थुकिं संसार न्हीकेगु ज्या जूवंगु दु। लिसें नेपाः सरकारयात मछिंगु ध्याकुनय् नं लाका बिउगु दु। कुटनीतिक मर्यादा धइगु हे मथूपिं नेपाःया मन्त्रीतय्सं अनमिन विरुद्ध लाक्वथाक्व न्ववाःगुलिं राष्ट्र संघलिसे जानाः यायेमाःगु मेमेगु ज्या नं प्रभावित जू वनीगु खँय् बिचाः यायेमाः ।",http://www.nepalmandal.com/content/9686.html
शान्ति सम्झौता पालना मयायेगुया अर्थ ,"Posted on Mon Sep 13, 2010  8:51 pm NST",सरकार व माओवादी दथुइ जूगु शान्ति सम्झौतायात गय् यानाः पालना यायेगु धइगु खँयात कयाः पिहां वःगु विवादं यानाः उगु सम्झौता हे संकटय् लाइगु स्थिति ब्वलंगु दु। नेपाली सेनां थःपिं अनमिनया अनुगमन क्वय् च्वने फइ मखु धयाहःगु कारणं अनमिनया भूमिका व शान्ति सम्झौताया भविष्य नितांयात कयाः न्ह्यसःचिं पिहां वःगु खः। नेपाली सेना अनमिन मातहत च्वंगु कारणं थुकिया नियमित ज्याखँय् हे समस्या पिहां वल धइगु तर्क न्ह्यःने तयाः सेनां थ्व बखेडा पिकया हःगु खः। आः वयाः राष्ट्रिय सेना व माओवादी सेनायात बराबरीया अवस्थाय् तयातःगु सम्झौता माने याये मखु धायेगु पाय्छि मखु। छाय्धाःसां थ्व सम्झौता उगु ईया अवस्थायात कयाः जूगु खः। थौं सुयां बिचाः हिल धायेवं अबलय् जूगु सम्झौता पालना याये मखु धायेगु पाय्छि मखु। यदि अथे जुल धाःसा उकिं मुलुकयात हानं उगु शान्ति सम्झौता जुइ स्वयां न्ह्यःया अवस्थाय् यंकी। शान्ति सम्झौताया कारणं नेपाली सेनायात नं छुं ज्याखँयात अवश्य नं थाकुल जुइमाः। तर थौंया ई हे संक्रमणकालीन ई जूगु कारणं सेनां उगु असहज अवस्थायात सामना यायेमाः। उकिसनं देय् शान्तिपाखे न्ह्याः वनाच्वंगु कारणं सेनायात बल्लाका हे तयेमाः धइगु आवश्यकता नं मदु। यदि देय् युद्धपाखे वनाच्वंगु खःसा सेनायात बल्लाकेमाःगु आवश्यक जुइगु खः। शान्तिया इलय् नं सेनायात बल्लाकेगु ज्या जुल धाःसा उकिं अविश्वास ब्वलंकाः शान्ति भंग यायेगु ज्या याना बी। थ्व इलय् सुनां नं सेनायात बल्लाकेगु लागिं शान्ति सम्झौता पालना याये मखु धाल धाःसा वं युद्ध सःताच्वंगु दु धकाः थुइकेमाली ।,http://www.nepalmandal.com/content/9719.html
प्रमया चुनाव व सर्वोच्चया फैसला ,"Posted on Tue Nov 16, 2010  8:52 pm NST",संसदय् नाटकया रुपय् न्ह्यानाच्वंगु प्रधानमन्त्री ल्ययेगु चुनावयात कयाः सर्वोच्च अदालतं बिउगु आदेशं थ्व प्रकरणयात अःपुका बीगु स्वयां झन जक स्वतुमतु स्वका बिउगु दु। सर्वोच्चया आदेश वास्तवय् छु खः धकाः थुइके मफयाः राजनीतिक पार्टीतय्सं उकियात थः यत्थे व्याख्या शुरु याना हःगु दु। याकःचा उम्मेदवार थनाच्वंगु पार्टी नेपाली कांग्रेसं ला सर्वोच्चया फैसलाया आशय आः थःपिनि उम्मेदवारयात निर्विरोध त्यात धकाः घाषणा यायेगु खः धासें वहे माग सार्वजनिक याःगु दु। थुकिं यानाः सर्वोच्चया फैसलां प्रधानमन्त्री ल्ययेगु चुनावयात झन जक जटिल मोडय् यंकाः थना बिउगु खनेदु। कांग्रेसं थः उम्मेदवारयात निर्विरोध विजयी घोषणा यायेमाः धकाः पार्टीगत निर्णय हे याना बिउगुलिं आः थ्व पार्टी प्रम चुनावपाखें झन् हे लिचिलीगु सम्भावना मंत धकाः क्यना बिउगु दुसा उकिं यानाः कांग्रेस व मेगु दलतय् दूरीयात अझ तब्याका बीगु खतरा नं खने दयेका बिउगु दु। कांग्रेसं नं उम्मेदवारी लित कयाः राजनीतिक सहमतिया आधारय् सरकार गठन याये नु धकाः पहल यानाच्वंपिं नेतातय्त सर्वोच्चया फैसला व कांग्रेसया न्हूगु निर्णयं स्तब्ध याना बिउगु दयेमाः। उम्मेदवारी लित काये मखु धकाः जिद्दी यानाच्वंम्ह प्रमया याकःचा उम्मेदवार रामचन्द्र पौडेलयात सर्वोच्चया अस्पष्ट फैसलां अझ उत्साहित याना बिउगु खनेदु । फैसलाया थःथःगु व्याख्यां थ्व प्रस्ट याना बिल कि प्रम चुनावया थ्व विवाद सर्वोच्चं नं ज्यंके फइगु अवस्था मदु। उकियात ज्यंकेगु उपाय धइगु राजनीतिक सहमति हे जक खः। दलतय् ध्यान आः उकी हे वनेमाः ।,http://www.nepalmandal.com/content/10831.html
सन्ध्या टाइम्सया छगूत्या दशक ,"Posted on Wed Nov 17, 2010  5:56 pm NST","वंगु झिंन्यादँ न्ह्यवंनिसें पिहां वयाच्वंगु नेपालभाषाया न्हिपौ 'सन्ध्या टाइम्स' म्हिगःनिसें झिंखुदँय् क्यन। पत्रकारिताय् छगूत्या दशक खास हे तःधंगु खँ मखु। तर नेपालभाषा थेंज्याःगु स्रोत, साधन म्हो जक दुगु चीधंगु लागाय् झिंन्यादँ तक निरन्तर छगू न्हिपौ पिहां वयाच्वनीगु धाःसा निश्चय नं छगू न्ह्यथनेबहःगु खँ खः। थौं 'सन्ध्या टाइम्स' थ्व न्ह्यथनेबहःगु थासय् थ्यंगुया श्रेय थुकियात मतिना याइपिं सकलें ब्वँमि, विज्ञापनदाता व शुभेच्छुकपिंत वन। नेपालभाषां पिहां वयाच्वंगु पत्रिकायात चीधंगु हे जूसां थम्हं फुगु ग्वाहालि यायेमाः धइगु सकलें शुभेच्छुकपिनि सदभावं यानाः हे थ्व न्हिपौ थौं तक निरन्तर न्ह्याये फयाच्वंगु खँय् शंका मदु । थौं देशय् गुगु ढंगं मूलधारया पत्रकारिता विकास जुयाच्वंगु खः, उकिया तुलनाय् नेपालभाषा पत्रकारितां यानाच्वंगु विकास लुधनेबहः मजू। 'सन्ध्या टाइम्स' स्वयमं नं व तहया विकास यायेफुगु मदुनि। उकिया लिउने अनेक कारण दु। 'सन्ध्या टाइम्स'या थःगु हे कमजोरी बाहेक नेपालभाषा ख्यःया सीमित बजार नं थुकिया छगू कारण खः। सीमित बजाः, सीमित पाठक झीगु दुर्बल पक्ष खः। थुकियात पार यानाः न्ह्याः वनेगु लागिं बिस्कं कथंया रणनीति आवश्यक जुइफु। न्हापा लिपा थें भविष्यय् नं सकस्यां हःपाः व तिबः दयावं वन धाःसा उगु चरण पार यायेत 'सन्ध्या टाइम्स' ताःलाइगु विश्वास थ्व इलय् प्वंकाच्वना ।",http://www.nepalmandal.com/content/10872.html
खाडीया नेपाःमितय् विशेष सुरक्षा जुइमाः ,"Posted on Fri Oct 29, 2010  9:37 pm NST","खाडीइ अलपत्र जूपिं झिम्ह नेपाःमि मिस्त अनया नेपाली दूतावासय् शरण काः वनाच्वंगु समाचार सार्वजनिक जूगु दु। थुकिं यानाः खाडी लागाय् ज्या याः वनेगु मनस्थिति दयेकाच्वंपिं मनूतय्त अन वनेगु बारे हानं छक्वः पुनर्विचार यायेत बाध्य याना बिउगु दइ। खाडी मुलुकय् वयाः अलपत्र जूपिं मनूतय् उद्धार यायेगु ज्या जक यायां हे नेपाःया राजदूतावासं मेगु छुं ज्या याये मफयाच्वंगु खँ इलय् ब्यलय् पिहां वयेगु यानाच्वंगु दु । झीसं माने याये वा मयाये, खाडी वनाच्वंपिं नेपाःमितय्गु हे भरय् देश चले जुयाच्वंगु दु। देशं छुं हे प्रगति याये मफयाः हीमी चायाच्वंपिं ल्याय्म्हतय्सं खाडी वनाः थःगु लागिं ज्या चूलाकूगु जक मखु देशया लागिं रेमिटेन्स छ्वया हयेगु ज्या नं यानाच्वंगु दु। थौं नेपालय् विदेशी मुद्रा दुहां वइगु दकलय् धिसिलाःगु स्रोत हे थ्वहे जुयाच्वंगु दुसा थुकिं हे समाजयात चलायमान यानातःगु दु। अय् जूगु कारणं नेपाःमितय् यःसां मयःसां नं खाडीइ च्वनाः ज्या यानाच्वंपिं नेपाली श्रमिकतय् हक हित सुरक्षा जुइगु ज्याय् नेपाः सरकारं क्वातुक पलाः न्ह्याकेमाःगु अतिकं आवश्यक दु। थौंया इलय् नं सुं नेपाःमियात अन अलपत्र जुइकथं सुनां नं ज्या यायेगु थ्व व्यवसाययात हे खतराय् लाकेगु बराबर खः। उकिं अज्याःपिंत छुं नं पनेगु संयन्त्र विकास याये हे माः। खाडी आः नेपाःया आय आर्जन जुइगु मू  लागा जूगु कारणं नेपालं छुं भचा लगानी यानाः जूसां अन च्वंपिं नेपाःमितय् समस्या बारे अनुगमन यायेगु, समस्याय् लानाच्वंपिं दुसा उद्धार याना बीगु थेंज्याःगु ज्याखँ न्ह्याकेमाःगु दु। थुकिं अन ज्या याइपिं नेपाःमितय् सुरक्षा व सम्मान नितां जुइ ।",http://www.nepalmandal.com/content/10453.html
शिक्षाय् खारेज जूगु प्रमाणपत्र तह ,"Posted on Sun Aug 1, 2010  10:01 pm NST","देय्या शिक्षा प्रणालीइ छगू न्हूगु मोड हयेगु ल्याखं सरकारं प्रविणता प्रमाणपत्र तह चीकेगु निर्णय याःगु दु। थुगु हे दँनिसें सरकारं प्रविणता प्रमाणपत्र तहलय् भर्ना कायेगु ज्या दिकूगु दु। थ्व ज्यायात विरोध यानाच्वंगु विद्यार्थी संगठनत मध्ये नं तःधंगु स्वंगू दलया भातृ निकायतय्सं आः थुकी सहमति क्यनेधुंकूगु दुसा आः चीधंगु पार्टीया छुं विद्यार्थी संगठनं जक विरोध यानाच्वंगु दनि। सम्भवतः थ्व विरोध ज्याझ्वःयात सरकारं खास हे चिउताः तइ मखु जुइ । तर थ्व चीधंगु विद्यार्थी संगठनतय्सं थुकिया बारे न्ववानाच्वंगु खँय् धाःसा सरकारया ध्यान वने हे माः। छाय्धाःसां प्रविणता प्रमाणपत्र तह खारेज जुइसातकि विद्यार्थीत स्वतः निजी क्षेत्रं सञ्चालन यानातःगु प्लस टु कक्षाय् भर्ना जू वने माली। प्लस टु शिक्षाय् निजी क्षेत्रं थः यत्थे भाः तयाः छगू कथं लुट हे यानाच्वंगु दु। थुकी सरकारया गनं हे नियन्त्रण मदु। थज्याःगु अवस्थाय् गरीब विद्यार्थीत एसएलसी धुंकाः गन वनेगु? थुकिया व्यवस्था सरकारं याना बीमाः । अथे हे निजी क्षेत्रं सञ्चालित उच्च मावितय्सं भाषा विषयया पढाइयात नं खास हे ध्यान बियाच्वंगु मदु। थुकिं यानाः नेपालभाषा, मैथिली थेंज्याःगु भाषा ब्वनीपिं विद्यार्थीत अझ म्हो जू वनीगु खतरा दु। थुखेपाखे नं ध्यान बीमाःगु आवश्यकता दु । यदि उच्चशिक्षा अध्ययनया जिम्मा आः थें निजी क्षेत्रयात जक बिया तयेगु खःसा देय्या शिक्षा अझ थिके जुइगु निश्चित दु। थुकिं गरीब विद्यार्थीयात अझ मर्काय् लाकीगु जूगुलिं प्रविणता प्रमाणपत्र तह मदयेधुंकाःया अवस्थाया लागिं राज्यं स्पष्ट नीति हयेमाः ।",http://www.nepalmandal.com/content/9218.html
गज्याःगु राष्ट्रिय सरकार दयेकीगु? ,"Posted on Fri May 13, 2011  3:58 pm NST","संविधान जारी यायेगु धकाः बियातःगु न्हि वयेत १५ न्हु जक ल्यं दनिबलय् राजनीतिक पार्टीतय् दथुइ हानं 'राष्ट्रिय सरकार' गठन यायेगु तयारी न्ह्याःगु दु। वर्तमान सरकारया विकल्प कथं राष्ट्रिय सरकार गठन यायेगु धकाः दलया शीर्ष नेतातय् दथुइ नं तीव्र रुपं संवाद शुरु जूगु दु । आः संविधान पित बीगु धकाः घोषणा यानातःगु न्हि वयेत बाःछि जक ल्यं दनि। तर संविधान पिहां वइगु खः लाकि मखु, वःसां गय् यानाः वइ, संविधानसभाया भविष्य छु जुइगु खः धइगु खँ आः तक निश्चित मजूनि। उकिं थ्व ई धइगु ला थुगु विषयलय् धकाःसा खँल्हाबल्हा यायेमाःगु ई खः। तर राजनीतिक पार्टीया नेतात संविधान व संविधानसभा थेंज्याःगु महत्वपूर्ण खँय् संवाद यायेगु त्वःताः सरकार परिवर्तन थेंज्याःगु विषयय् केन्द्रित जुयाच्वंगु दु। थ्व उमिगु पदप्रतिया लोभया चरम अभिव्यक्ति खः । थ्व इलय् उमिसं धयाच्वंगु राष्ट्रिय सरकार नं वास्तवय् देशय् तःक्वःमछि असफल जुइधुंकूगु एजेण्डा खः। आः हानं वहे जुइ मफइगु एजेण्डायात न्ह्यःने हयाः थ्व पार्टीतय्सं वास्तवय् यायेत्यंगु छु खः? राष्ट्रिय सरकार धायेसातकि फुक्कं पार्टी उकी दुथ्यायेमाल। फुक्कं पार्टी दुथ्याइबलय् उकिया नेतृत्व स्वतः तःधंगु पार्टीया ल्याखं माओवादीं याये माःगु जुल। माओवादीया नेतृत्वय् दयेकीगु सरकारय् कांग्रेस वयेत आः तक नं तयार मजूनि। अले गय् यानाः सम्भव जुइ राष्ट्रिय सरकार? थथे सम्भव हे मदुगु खँयात छाय् हानं थौंया महत्वपूर्ण इलय् न्ह्यःने हयाच्वन? अले थ्व हानं गुगुपती षडयन्त्रया ब्व खः? नेतातय्त जनताया न्ह्यसः दु ।",http://www.nepalmandal.com/content/13943.html
हानं छक्वः अन्तिम घडीइ हे निर्णय? ,"Posted on Fri May 27, 2011  3:41 pm NST","अन्ततः नेपाःया राजनीतिक पार्टीतय्सं हानं छक्वः शुरुइ हे यायेमाःगु महत्वपूर्ण ज्या अन्तिम घडीइ वयाः सम्पन्न यायेगु पुलांगु हे परम्परा लिसा कायेत्यंगु दु। संविधान च्वयेगु ज्या सिमधःगु कारणं कन्हय् जेठ १४ गते संविधानसभाया म्याद थपे मयासें मगाः। तर थौं तक उकिया लागिं वातावरण तयार जूगु मदुनि। उकिं थगुने थें थुगुसी नं चान्हसिया १२ बजे हे जक अनेक कथंया सम्झौता यानाः म्याद थपे यायेगु ज्या सम्पन्न जुइगु अनुमान यक्वस्यां यानाच्वंगु दु । संविधानसभाया म्याद थपे यायेगु खःसा थःपिनिगु थुलि सर्त पूरा यायेमाः धकाः नेपाली कांग्रेसं झिगू बुँदा न्ह्यःने हःगु दु। उकी न्हापांगु बुँदाय् प्रधानमन्त्रीं राजीनामा बीमाःगु खँ दुथ्याः। तर प्रधानमन्त्रीं राजीनामा वयां लिपा गज्याःगु सरकार गठन यायेगु धइगु खँ उकी उल्लेख मदु। थुकिं यानाः यदि प्रधानमन्त्रीं राजीनामा बियाः संविधानसभाया म्याद थपे हे जुल धाःसां नं उगु थपे जूगु ई हानं न्हापा थें हे प्रधानमन्त्री जुइम्ह सु धइगु विवाद यायां हे फुना बी। उकिं कांग्रेसं न्ह्यःने हःगु राजीनामाया माग परिपक्व मजू। उकिया लिसें छुं जुयाः संविधानसभाया म्याद थपे मजुल धाःसा देशय् छु जुइ धइगु खँय् नं कांग्रेस स्पष्ट मजू। यदि म्याद थपे मजुसे देय् दुर्घटनापाखे वन धाःसा उकिया जिम्मा सुनां काइगु? थज्याःगु अनेक अस्पष्टतां यानाः म्याद थपे यायेगु हे छगू जक मू लँपु जुइगु व उकिया लागिं कांग्रेसं हानं छक्वः 'उधारो' हे सम्झौता यायेमालीगु यक्व सम्भावना खनेदु। तर गज्याःगु सम्झौता जुइ, थ्व धाःसा कन्हय् अन्तिम घडीइ मथ्यंकं धाये फइगु अवस्था मदु ।",http://www.nepalmandal.com/content/14224.html
आः जूगु सहमति जक लागू जुइ ला? ,"Posted on Sun May 29, 2011  7:15 pm NST","अन्तिमय् वनाः हे जक महत्वपूर्ण निर्णय यायेगु नेपाली राजनीतिक पार्टीतय् प्रवृत्ति म्हिगः हानं छक्वः लिसा कायेगु ज्या जुल। वंगु छुं न्हि तक लगातार च्वंगु बैठकं नं छुं हे निर्णय याये मफुसेंलि म्हिगः चान्हय् संविधानसभाया म्याद वनेधुंकाः तिनि दलतय् दथुइ न्यागू बुँदाया सहमति जुइत ताःलात। वयांलि चान्हय् हे संविधानसभाया बैठक च्वनाः संविधानसभाया म्याद मेगु खुला थपे यायेगु ज्या जुल । नेतातय्सं चांचां बैठक च्वनाः संविधानसभाया म्याद थपे यायेगु निर्णय ला यात, तर शान्ति प्रक्रिया व संविधान दयेकेगु ज्या धाःसा थ्वयां लिपा नं क्वचाइ धइगु आशा यायेगु थाय् मवःनि। छाय्धाःसां सेना समायोजन व संविधान निर्माणया मूलभूत खँय् अझ नं सहमति जूगु मदुनि। सेना समायोजन यायेबलय् माओवादीया गुलि लडाकुयात सुरक्षा निकायय् छ्वयेगु व गुलियात छेँय् लित छ्वयेगु धइगु निर्णय अझं मजूनि। थ्व संख्याया खँय् दलतय् दथुइ स्वलाया दुने नं सहमति जुइ धइगु ग्यारेन्टी मदुनि । उखे संविधान दयेकेगु ज्याय् नं राज्य पुनर्संरचना सम्बन्धी खँ, शासकीय स्वरुपया खँ अझ नं निर्णय याये फुगु मदुनि। थ्व बारे गय् यानाः निर्णय यायेगु धइगु प्रक्रिया तकं उमिसं क्वःछी मफुनि। थज्याःगु अवस्थाय् स्वलाया दुने संविधान दयेके फइ धकाः नं ग्यारेन्टी कायेगु थाय् मदुनि। दलतय्गु थःगु हे अडानं थ्व खँ क्वःछी मफुसा थुकियात मेगु छु विधिपाखें क्वःछीगु खः, उकियापाखे नं वनेगु ज्या जुइमाः। यदि अडान हे जक कयाच्वनेगु खःसा खुला मखु मेगु खुदं नं संविधान दयेके फइ मखु। आः थ्व अडानय् नं हिउपाः वयेमाःगु दु ।",http://www.nepalmandal.com/content/14262.html
झिद्वः मधेसी सेना बारे कांग्रेसया बिचाः छु? ,"Posted on Mon May 30, 2011  6:09 pm NST","नेपाली सेनाय् आः तुरुन्त हे झिद्वः मधेसी जनतायात मंकाः कथं समावेश याकेमाः धइगु माग मधेसी मोर्चां न्ह्यःने हःगु दु। माओवादी लडाकुतय् समायोजन याये फइगु सम्भावना सतिना वयेवं मधेसी मोर्र्चां आकाझाकां वयाः थज्याःगु माग न्ह्यःने हःगु खः। थौं थ्व मागयात छुं मखु थें धकाः त्वःता तःसां मधेसी जनताया भावनालिसे स्वाःगु माग जूगुलिं कन्हय् मधेसी जनतां थुकियात हे प्रमुख माग दयेकाः न्ह्यःने महइ धाये मफु । नेपाली सेना आः सरकारय् दुगु माओवादी व एमालेया सेना मखु। थ्व नेपाःया फुक्कं निकायया मंकाः सेना खः। आः सरकारय् दुगु माओवादी व एमालें उगु मागयात वेवास्ता याःगु कारणं थ्व निगू पार्टी उकिया पक्षय् मदु धइगु ला प्रस्ट हे जुल। तर थ्व माग तयाच्वंपिं मधेसीलिसे हे अघोषित मोर्चा दयेकाः न्ह्यःने वयाच्वंगु प्रमुख प्रतिपक्षी नेपाली कांग्रेसया बिचाः चाहिं थुकिया बारे छु खः, व आः तक सी मदुनि। थुगुसी संविधानसभाया म्याद थपे यायेगु वा मयायेगु धइगु सवालय् थज्याःगु माग तयाः न्ह्यःने वयाच्वंपिं मधेसी पार्टीयात हे कांग्रेसं पाचिंगुलिं झिद्वः मधेसीयात सेनाय् दुथ्याकेमाः धइगु माग प्रति नं कांग्रेसया समर्थन हे दु धइगु अनुमान जुइ। देशय् परिवर्तनया लागिं ज्यानया बाजी तया वःपिं न्याद्वः माओवादी गुरिल्लायात सेनाय् दुथ्याके मखु धाःम्ह कांग्रेसं झिद्वः मधेसीयात सेना दुथ्याकेगु मागयात गय् यानाः समर्थन यात? थ्व ला देशय् जुइत्यंगु सेना समायोजनया ज्याय् कांग्रेसं तप्यंक हे तये हःगु पंगः मखु ला? सेना समायोजनय् थम्हं पंगः तयेगु अले समायोजन याकनं यायेमाल धकाः मेपिंत दोष बीगु कांग्रेसया नियत छु खः?",http://www.nepalmandal.com/content/14279.html
संविधान च्वयेत सभामुखया सक्रियता ,"Posted on Wed Jun 1, 2011  5:22 pm NST",संविधानसभाया म्याद स्वला थपे यायेगु ज्या जुइवं सभामुख सुभाष नेम्बाङं संविधान च्वयेगु ज्यायात न्ह्यःने न्ह्याकेगु तयारी नं शुरु यानादीगु दु। उकिया लागिं वय्कलं म्हिगः छगू विशेष बैठक सःताः निलाया दुने हे संविधानया प्रारम्भिक मस्यौदा तयार यायेगु धकाः सहमति ब्याकादीगु दु। सभामुख नेम्बाङया थ्व तत्परता च्वछायेबहः जू। विगतय् राजनीतिक पार्टीत सत्ता केन्द्रित गतिविधिइ जक अप्वः तक्यनाच्वंगु इलय् संविधान च्वयेगु ज्या अथें थाति लाःगु व उगु अवस्थाय् नं सभामुख धाःसा शक्ति दयां नं केवल मुकदर्शक जक जुयाच्वन धइगु आरोप वःगु खः। अज्याःगु आरोपपाखें बचे जुइगु लागिं नं वय्कलं संविधान च्वयेगु ज्यायात न्ह्यःने न्ह्याकेगु लागिं पहल यायेमाःगु खनेदु । स्वंगू तःधंगु दलतय् दथुइ जूगु सहमति कथं संविधानसभापाखें आः वइगु स्वलाया दुने संविधानया मस्यौदा तयार यायेगु खँ दु। तर मस्यौदा दयेकेगु लागिं तःधंगु दलत हे पंगः जुयाच्वंगु दु। खास यानाः नेपाली कांग्रेसं राज्य पुनर्संरचना सम्बन्धी थःपिनि अवधारणा आः तकं पेश मयाःनिगु कारणं संविधानया मुख्य विवाद समाधान यायेत समस्या जुयाच्वंगु दु। उकिं दकलय् न्हापां कांग्रेस लगायतया दलतय्सं थःपिनि आधिकारिक धारणा संविधानसभाया सम्बन्धित समितिइ बुझे याये माल। यदि बुझे मयात धाःसा मेगु दलतय्सं गथे बुझे याःगु खः उकियात हे स्वीकार याना वनेगु जुइ धकाः सभामुखं रुलिङ याना बीमाल। यदि संविधान च्वयेगु ज्या मतापं न्ह्यानावन व च्वज्या सिधल धाःसा उकिं ढिला जुयाच्वंगु शान्ति प्रक्रियायात नं दवाव लाः वनी। थ्व ज्याय् आः सभामुख धाथें हे सभामुख जुयाः सक्रिय जुइमाःगु दु ।,http://www.nepalmandal.com/content/14349.html
सुडान प्रकरणय् प्रहरीतयत् कारवाही ,"Posted on Thu Jun 9, 2011  9:06 pm NST","शान्ति स्थापनाया लागिं सुडान वंगु नेपाःया प्रहरी टोलीया लागिं माःगु बन्दोवस्तीया सामान न्यायेगु ज्याय् जूगु घोटालायात कयाः आः नकतिनि अख्तियार दुरुपयोग अनुसन्धान आयोगं पुलांपिं व वहालवाला यानाः ३४ म्ह प्रहरी अधिकारीतय् विरुद्ध मुद्दा दायर याःगु दु। भ्रष्टाचार मुद्दाय् छक्वलं थुलिमछि प्रहरी अधिकृततय्त मुद्दा तयाः कारवाही याःगु थ्व नेपाः जक मखु विश्वया हे न्हापांगु घटना जुइमाः। भ्रष्टाचार निवारणया ख्यलय् ल्ह्वंगु थ्व छगू तःधंगु व च्वछायेबहः पलाः खः । खतुं थ्व प्रकरणय् आः दायर याःगु मुद्दा प्रयाप्त मजू धइगु खँ न्ह्यःने वयाच्वंगु दु। छाय्धाःसां थपाय्धंगु काण्ड छुं नं कथंया राजनीतिक संरक्षण मदयेक प्रहरी सेवाय् वइपिं प्रहरी अधिकृततय्सं जक याये फइगु सम्भावना मदु। प्रहरी निकाय स्वयां नं च्वय्या व्यक्तित गृहमन्त्री, गृह सचिवया नं थुकी ल्हाः दयेमाःगु जूगुलिं उमित छाय् कारवाही मयात धइगु न्ह्यसः पिहां वयाच्वंगु दु। थ्व प्रकरणयात कयाः सुडानया डार्फुर धाःगु थासय् हे वनाः स्थलगत अध्ययन याना वःगु संसदया राज्य व्यवस्था समितिया पुचलं नं थुकी प्रहरी अधिकारी जक मखु मन्त्री व सचिवया समेत ल्हाः दयेमाः धकाः अबलय् हे धाःगु खः। तर अख्तियारं उमित धाःसा छुट बिउगु कारणं थ्व मुद्दा पूर्वाग्रही जूगु टिप्पणी थन याना हःगु दु। तर थ्व ज्या पूर्ण रुपं प्रहरीं याइगु जूगु कारणं अख्तियारया धाथेंया दुरुपयोग याःपिं प्रहरी हे जक खः। मन्त्रीं धाल धायेवं तुं न्ह्यागु अनैतिक ज्या नं याये मजिउ धइगु शिक्षा थ्व मुद्दा प्रक्रियां बिउगु दु। कन्हय्या लागिं थ्व छगू तःधंगु ज्ञान जुइ ।",http://www.nepalmandal.com/content/14502.html
एसएलसीया लिच्वः व बिचाः यायेमाःगु खँ ,"Posted on Wed Jun 22, 2011  7:57 pm NST","नेपाःया शिक्षा प्रणाली व उकिया लिच्वः वास्तवय् थथे हे च्वं धकाः अझ नं धाये मफुगु अवस्थाय् दनि धइगु खँ थुगुसी पिहां वःगु एसएलसीया लिच्वलं पुष्टि याना बिउगु दु। थुगुसी एसएलसी लिच्वलय् ५५.५ प्रतिशत विद्यार्थी पास जूगु ल्याः पिहां वःगु दु। एसएलसी जाँचय् पास जुइपिं विद्यार्थीतय् ल्याः ६८.४७ प्रतिशत तक थ्यनेधुंकूगु खः। छुं दँ तक थ्व ल्याः ६५ प्रतिशतया जःखः हे थहां कुहां जुयाच्वंगु खः। थुगुसी छक्वलं हे ५५ प्रतिशतय् कुहां वःगुलिं नेपालय् एसएलसी परीक्षाया लिच्वः अझ नं यथार्थपरक जुयाः पिहां वयेगु यानाच्वंगु मदुनि धइगु प्रमाणित जूगु दु। यदि थ्व लिच्वः यथार्थपरक कथं पिहां वयाच्वंगु खःसा दँय्दसं निगू स्वंगू प्रतिशत हे जक थहांकुहां जुइमाःगु खः। उकिं थुलिथुलि मछि पाक्क गय् जुयाः लिच्वः पिहां वयाच्वंगु खः, उकिया गहन विश्लेषण जुइमाःगु आवश्यता दु । ५५.५ प्रतिशत विद्यार्थी पास जूगुया अर्थ ४५.५ प्रतिशत विद्यार्थी फेल जूगु दु। संख्याया हिसाबं थ्व लखौं विद्यार्थी फेल जूगु खत। शिक्षाविद्तय्सं थुकियात विद्यार्थीया मेहनत व अभिभावकया खर्च नितांया तःधंगु क्षति धयाहःगु दु। थुलिमछि विद्यार्थी फेल जूगुया अर्थ थ्वयां न्ह्यःने न्ह्याः वनेगु उमिगु लुखा कम से कम नं दछिया निंतिं बन्द जूगु खत। थ्व दछिया दुने उमिगु जीवनं गज्याःगु मोड काइ धाये मफु। लखौं ल्याय्म्ह जनशक्ति दिशाहिन जुइगु धइगु राष्ट्रया लागिं नं बांलाःगु खँ मखु। उमिगु भविष्यय् वइगु हानी मुलुकया भविष्यया समेत हानी खः। उकिं थुगुसीया एसएलसी लिच्वलं शिक्षाविद्त लगायत सकल सचेत समुदायं चिउताः तयाः स्वयेमाःगु खनेदु ।",http://www.nepalmandal.com/content/14798.html
असफल राष्ट्रतय् धलखय् नेपाः ,"Posted on Fri Jun 24, 2011  9:53 pm NST","विश्वया असफल राष्ट्रतय् धखलय् नेपाः २७ औं स्थानय् लाः वंगु दु। न्हापा २६ औं स्थानय् दुगुली थुगुसी छुं भचा सुधार जुयाः २७ स्थानय् लाःगु खः। तर विश्वया मेमेगु असफल धाःगु राष्ट्रतय् धलः स्वयेगु खःसा नेपाःया थ्व अवस्था तसकं दयनीय खः। छाय्धाःसां नेपाः स्वयां नं असफल धाःगु राष्ट्रत सोमालिया, बंगलादेश, पाकिस्तानया अवस्था स्वयेगु खःसा अन राजीतिक अस्थिरता कायम जुयाच्वंगु आः मखु। थ्व देशय् ताः ई न्ह्यवंनिसें न्ह्यानाच्वंगु गृहयुद्ध, आपसी कलह आदिया कारणं यानाः उपिं धमाधम असफल जुजुं वनाच्वंगु खः। नेपाः छगू ई द्वन्द्वय् लानाः ध्वस्त जूवंगु खःसां आः नेपालय् अज्याःगु छुं नं द्वन्द्व मदु। गृह कलह नं मदु। तर नं नेपाः असफल राष्ट्रतय् धलखय् न्ह्यःने न्ह्यःने लाः वनाच्वंगु दु छाय्? थुकिया कारण थन शासन याइपिं राजनीतिक नेतातय् कुण्ठित मानसिकता खः। छुं नं कथंया द्वन्द्व मदये धुंकाः नं नेतात थः हे जक सत्ताय् वनेगु व मेगु सत्ताय् च्वंपिंत ज्या हे याके मबीगु मानसिकतां यानाः नेपालं छुं हे विकास याये मफुगु खः। धायेत ला थुकिया दोष देशय् झिदँ तक जूगु जनयुद्धयात बियाः नेतात पार जुइफु। तर थ्व दोष जनयुद्ध स्वयां नं नेतातय् मानसिकताया खः। खतुं जनयुद्ध स्वयम् हे नं थ्वहे मानसिकताया लिच्वः खः। गबलय् तक नेतातय्के थज्याःगु मानसिकता कायम जुयाच्वनी अबलय् तक देशय् न्ह्याक्व हे शान्ति कायम जुयाच्वंसां नं थ्व देय्यात असफल जूवनीगुपाखें सुनां नं पने फइ मखु। थुकिया लागिं उदारता, त्यागया भावना व राष्ट्रप्रतिया गहन मतिना दकलय् मदयेकं मगाः ।",http://www.nepalmandal.com/content/14821.html
उर्जा विकासय् चाला वःगु सकारात्मक कुलां ,"Posted on Fri Jun 24, 2011  10:03 pm NST","न्हूम्ह उर्जामन्त्री गोकर्ण बिष्टं आः याकनं हे देशं लोडशेडिंग चिला वनीगु आश्वासन बिसें उकिया लागिं तयारी समेत यानादीगु समाचारत पिहां वयाच्वंगु दु। उर्जाया मामिलाय् थौं नेपाःया न्हापांगु प्राथमिकता धइगु हे लोडशेडिंगं मुक्त जुइगु खः। औद्योगिक ज्याया लागिं मत उत्पादन आः थथें नेपाःमितय्सं कल्पना नं याये मफुनि। जनतायात लोडशेडिंगं मुक्त यायेगु खास तःधंगु ज्या ला मखु, तर थौं थ्वहे दकलय् महत्वपूर्ण ज्या जुयाः न्ह्यःने वयाच्वंगु कारणं उर्जामन्त्रीं उकी हे ध्यान केन्द्रित याःगु सकारात्मक खँ खः। दछि निदँया दुने हे लोडशेडिंग गय् यानाः चीके फइ धइगु 'रोडम्याप' नं वय्कलं तयार यानादीगु दु। यदि उकियात पालना यानाः न्ह्याः वने फत धाःसा थुकिं वय्कःयात सफल मन्त्री दयेकीगु जक मखु नेपाःयात नं सफल मुलुक दयेकीगु खँय् शंका मदु । बहुचर्चित तामाकोशी परियोजनाया शिलान्यास जुइवं आः मेमेगु परियोजना नं दयेकेगु छनक पिहां वःगु दु। जलविद्युत परियोजना दयेकेगु ज्यायात सेना हे पाः तयाः जूसां नं सुरक्षा बीगु व विगतय् दकलय् दुःख बीगु यानाच्वंपिं माओवादीं नं जलविद्युत निर्माणय् थःपिंसं  पंगः थने मखु धकाः आश्वासन बिउगुलिं  थुकी लगानी याइपिंत उत्साह बिउगु दु। यदि सरकार व राजनीतिक पार्टीतय्सं आः बिउगु बचं पूवंकल व लगानीकर्तातय्सं नं इमान्दारीपूर्वक ज्या यात धाःसा मेगु खुदँ न्हय्दँया दुने नेपाः विद्युत निर्यात यायेत तकं सफल जुइगु आशा याये फइ। आः जलविद्युतया ज्याय् सुनां नं राजनीति यायेगु व अतिरिक्त राष्ट्रवादी जुइगु त्वःताः यथार्थवादी जुयाः ज्या यायेमाःगु अतिकं आवश्यक दु ।",http://www.nepalmandal.com/content/14824.html
अपराधीतय्त पार्टीतय् खुल्ला संरक्षण ,"Posted on Sun Jun 26, 2011  7:45 pm NST",देय्या शान्ति सुरक्षाया बारे सहलह यायेत धौख्यलय् जूगु सुरक्षा भेलाय् थीथी लागाया अपराधीतय्त राजनीतिक पार्टीतय्सं संरक्षण बीगु यानाच्वंगु कारणं शान्ति कायम यायेत थाकुयाच्वंगु बारे थीथी जिल्लाया सीडीओतय्सं गृहमन्त्रीयात जानकारी याःगु दु। अपराधीतय्त राजनीतिक पार्टीया नेतातय्सं संरक्षण बीगु यानाच्वंगु आःया खँ मखु। जेलय् कुनातःपिं गुण्डातय्त चुनाव त्यल कि पार्टीया दवावय् त्वःतीगु व उमित वहे पार्टीया नेतातय्सं थःपिनि चुनावय् प्रयोग याकेगु ज्या न्हापा नं जुयाच्वंगु खः। आः थ्व समस्या थनं नं तःधं जुयाः अज्याःपिं गुण्डातय्त संरक्षण बीगु जक मखु उमित आः पार्टीइ हे दुकयाः थीथी विभागय् तयाः ज्या याकेगु क्रम तकं शुरु जूगु दु। थुकिं यानाः अपराधय् पार्टीं ल्हाः तयेगु मखु कि पार्टी स्वयम हे अपराधीकरण जुजुं वना बिउगु दु। गुण्डातय्त पार्टीइ दुकयाः थीथी त्वाःया स्थानीय डनतय्त ल्हातय् कायेगु व उमित ठेक्का पट्टाया ज्या ज्वंकाः थःगु पकड दुने तया तयेगु संजाल पार्टीतय्सं दयेका तःगु दु। थुकिं यानाः शान्ति सुरक्षाय् छुं नं कथंया खलल वल धाःसा सुयातं ज्वनाः कारवाही यायेत तकं थाकुयाच्वंगु अवस्था देशय् दु। नकतिनि विराटनगरय् छम्ह पत्रकारयात हमला यायेगु ज्याय् एमाले समर्थित युथ फोर्सया ल्हाः दु धइगु खँ पिहां वःगु व हमलाया योजना दयेकूम्ह पर्शुराम बस्नेतया पृष्ठभूमि स्वयेगु खःसा देशय् अपराध गय् यानाः वृद्धि जुयाच्वन धइगु खँ अथें हे प्रष्ट जुइ। थ्वहे प्रवृत्ति माओवादीइ नं उतिकं दुसा कांग्रेसय् नं छुं भचा दु। राजनीतिक पार्टीतय्सं थज्याःगु 'डबल स्टाय्ण्डर्ड' प्रवृत्ति मत्वःतूतले समाजय् शान्ति वइ धकाः आशा मयाःसां जिउ ।,http://www.nepalmandal.com/content/14846.html
कानूनय् हिन्दू मान्यता कथंया दफा ,"Posted on Mon Jun 27, 2011  8:37 pm NST","देश धर्म निरपेक्ष राज्य घोषणा जुइधुंकाः नं उकिया आभास हे याये मफइ कथंया गतिविधि अझ नं न्ह्यानाच्वंगुया दसु न्ह्यःने वःगु दु। सदनय् न्ह्यब्वःगु चौपाया सम्बन्धी छगू ऐनयात कयाः विवाद जुयाच्वंगु हे इलय् सा स्याःगु धइगु द्वपं बियाः राजधानी येँय् हे छुं मनूतय्त ज्वनाः कुनेगु जक मखु उमित ज्वने दइ मखु धकाः धाः वंपिं आदिवासी जनजाति महासंघया पदाधिकारीतय्त तकं हिरासतय् कायेगु ज्या याःगु दु। नेपाःया अन्तरिम संविधानय् नेपाःयात धर्म निरपेक्ष राज्य धकाः घोषणा याना तयेधुंकूगु दु। उकिं न्हापा थें हिन्दू धर्मय् जक मान्यता बियातःपिं सा द्वहं थेंज्याःपिं चौपाया स्याये मजिउ धायेगु पाय्छि मखु। उकियात कानुनी रुपं हे सुरक्षित यायेगुया अर्थ नेपाःयात अझ नं हिन्दू राष्ट्रया हे धार्मिक बन्धनय् कुंका तयेगु जू वनी । कानून छुं नं धर्मया बन्धनय् च्वने मजिउ। गुलिखे देशय् इस्लाम धर्मया आधारय् कानून दयेकातःगु कारणं अनया मेमेगु धर्म माने याइपिं मनूतय् मानव अधिकार हनन् जुल धकाः खँ पिहां वयाच्वंगु सकस्यां सिउ। गथे इस्लाम धर्मया आधारय् कानून दयेकेबलय् गैर इस्लामतय् मानव अधिकार हनन जुइ, अथे हे हिन्दू धर्मया आधारय् कानून दयेकेबलय् नं गैर हिन्दूतय् मानव अधिकार हनन् जुइ। हिन्दू मूल्य मान्यता माने यायेत सकलें हिन्दूतय्त छुट दु तर व मान्यता गैरहिन्दूतय्त लादे यायेगु अधिकार धाःसा सुयातं मदु। थ्व खँय् सकलें सचेत जुइमाः। उकिं कानूनय् हिन्दू धर्मया मान्यता कथं च्वयातःगु दफात तुरुन्त संशोधन यायेगुपाखे सरकारं तत्परता क्यनेमाः ।",http://www.nepalmandal.com/content/14867.html
अफ्रिकाय् हानं छगू न्हूगु देय्या जन्म ,"Posted on Sun Jul 10, 2011  6:21 pm NST",जनमत संग्रहपाखें सुडान कुचा जुयाः न्हूगु देय् 'दक्षिण सुडान' नांगु न्हूगु देय्या जन्म जूगु दु। म्हिगः उकिया सार्वजनिक घोषणा यासें न्हूगु देय्या न्हूगु संविधान नं जारी यात। थ्व ल्याखं दक्षिण सुडान विश्वया १९३ औं राष्ट्र जूगु दु । सुडानय् थ्व न्हूगु देय् घोषणा यायेत जुयाच्वंगु आन्दोलन विश्वया हे दकलय् ताःहाकःगु व ग्यानापुगु गृहयुद्ध मध्ये छगू खः। २० दँ तक जूगु गृहयुद्धय् लखौं मनू सीधुंकूगु दुसा मेपिं लखौं मनू विस्थापित जूगु दु। अन्ततः देय् कुचा यायेगु लाकि छगू हे सुडान जुयाः च्वनेगु धकाः जूगु जनमत संग्रहय् बिस्कं सुडानया पक्षय् ९९ प्रतिशत मत वयाः बिस्कं देय् निर्माणया घोषणा जूगु खः। शान्तिपूर्ण ढंगं न्हूगु देय्या निर्माण जूगु व उकियात सुडानं नं समर्थन याःगु कारणं थ्व घटनायात सकारात्मक रुपं कायेमाःगु खनेदु । सुडानय् जूगु थ्व विभाजनयात थीथी कथं विश्लेषण याइपिं देय्फु। नेपाः नं थौं विविध राज्य निर्माण जुइगु संघीय व्यवस्थापाखे न्ह्याः वनाच्वंगु कारणं सुडानया थ्व ऐतिहासिक घटना झीगु लागिं महत्वपूर्ण जुइफु। दक्षिणी जनतां थ्व स्वयां न्ह्यः सुडानयात संघीय प्रणालीइ यंकेमाः धकाः हे आन्दोलन शुरु याःगु खः। तर सुडानया प्रशासनं उकियात वास्ता मयात। देय्या दक्षिणी लागायात स्वायत्तता बीगु मामिलाय् कंजुस्याई याःगु कारणं यानाः हे अन स्वशासनया लागिं जूगु आन्दोलन पृथकतावादी आन्दोलनय् रुपान्तरण जूवंगु खः। सुडान जक मखु थज्याःगु दृष्टान्त विश्वया मेमेगु नं आपालं देशय् दु। थ्व खँ घटना नेपाःया लागिं छगू शिक्षा जुइफु ।,http://www.nepalmandal.com/content/14978.html
थुगुसी जूगु बजेटया बिजोग ,"Posted on Sun Jul 17, 2011  4:50 pm NST","थुगुसी सरकारं पेश याःगु बजेट निता कारणं यानाः तसकं चर्चाय् वल। छता, सरकारं गुकुन्हु बजेट पेश यायेगु तयारी याःगु खः वकुन्हु मधेसी मोर्चाया पंगःया कारणं पेश याये मखन। नेपाःया इतिहासय् बजेट थेंज्याःगु महत्वपूर्ण विषय पेश यायेगु अन्तिम इलय् थ्यंकाः स्थगित यायेमाःगु न्हापांगु घटना थ्वहे खः। मेता, कन्हय् कुन्हु बजेट पेश याये स्वयां न्ह्यः हे उगु बजेट पत्रिकाय् समाचार जुयाः पिहां वयेधुंकल। थुकिं यानाः बजेट सदनय् स्वयां न्ह्यः हे सार्वजनिक जुल धकाः सरकारया कडा आलोचना जुल । खतुं थ्व नितां जुइ मजिउगु घटना खः। तर उकी मध्ये नं दकलय् जुइ हे मजुइमाःगु घटना धइगु पेश यायेत्यंगु बजेट स्थगित यायेगु ज्या खः। सरकारं बजेट पेश यायेगु अन्तिम तयारी यानाच्वंगु इलय् मधेसी मोर्चां पंगः थना बिउगुलिं बजेट स्थगित यायेमाल। बजेट स्थगित जुइवं उकिया लागिं तयार जुयाच्वंगु सामग्री फुक्कं पत्रिकाय् थ्यं वन। नेपाः थेंज्याःगु गोपनीयता कायम याये मफुगु देशय् सार्वजनिक जुइत ठिक्क जुयाच्वंगु सामग्री पिने पिहां वनीगु तःधंगु खँ मखु। बरु व स्वयां नं जघन्य खँ ला संसदय् पेश जुइत तयार जुइधुंकूगु बजेटयात बाहुबलया लिधंसाय् पना बीगु ज्या खः। कांग्रेसं संसदया अपमान जुइगु अपाय्धंगु घटनाया विरोधय् छगू शव्द न्वमवायेगु अले वहे घटनाया कारणं सूचना पिहां वन धाःगु खँयात कयाः चाहिं बबाल यायेगु वास्तवय् छुं हे तुक दुगु खँ मखु। कांग्रेस यदि धाथें सदनया माया दुगु पार्टी खःसा सदनया अपमान याइगु घटनाया विरोध यायेमाःगु खः। सूचना पिहां वंगु खँय् सरकारं क्षमा फ्वनेधुंकूगुलिं उकी ताःहाकः खँ ल्हायेमाः ।",http://www.nepalmandal.com/content/15044.html
न्हूगु नगरपालिका घोषणाया आशय छु? ,"Posted on Mon Jul 18, 2011  7:45 pm NST","सरकारं नकतिनि पेश याःगु बजेटं देय्न्यंकं यानाः ४१ गू न्हूगु नगरपालिका गठन जूगु घोषणा याःगु दु। थौंकन्हय् देय्या स्थानीय निकायत जनप्रतिनिधि विहिन अवस्थाय् लानाच्वंगु दु। थुकिं यानाः दुगु नगरपालिकातय्सं तकं छुं याये फयाच्वंगु मदु। थज्याःगु इलय् छुं गाविसत उखेंथुखें स्वातुमतु स्वानाः नगरपालिका घोषणा यानाया छु अर्थ दइ, थ्व थुइके थाकुगु खँ खः। स्थानीय निकायया चुनाव जुइगु ठेगान मदु। उकिं न्हूगु घोषित नगरपालिकातय्सं ज्या यायेगुली समस्या पिहां वइगु व उगु समस्याया लबः अन नियुक्त जुयाः वइपिं कर्मचारीतय्सं काइगु खँय् शंका मदु । मेगु खँ, देय् संघीय व्यवस्थाय् वनीगु निश्चित दु। उगु इलय् प्रान्त निर्माण यायेत देय्यात हानं छक्वः पुनर्सिमांकन यायेगु ज्या जुइ हे तिनि। अथे पुनर्सिमांकन जुइबलय् थौंकन्हय् कायम जुयाच्वंगु भौगोलिक सीमा तकं उखेथुखे जुइ तिनि। आः नकतिनि गुगु न्हूगु नगरपालिकात घोषणा जुल, उगु नगरपालिकात पूर्ण रुपं कार्यान्वयनय् वइगु धइगु देय् संघीय व्यवस्थाय् वनेधुंकाः हे तिनि खः। संघीय व्यवस्थाय् न्हूगु सिमांकन जुइबलय् आः घोषणा जूगु नगरपालिकातय् ख्वाःपाः नं मेकथं हे हिली तिनि। थज्याःगु खँयात तकं वास्ता मयासे हथासं नगरपालिका घोषणा यायेगु गुगु ज्या जुल, व बेकार जक मखु देशय् वयेत्यंगु न्हूगु हिउपाःयात तकं वेवास्ता याःगुया दसि खः। थुकिं यानाः अनावश्यक रुपं मेमेगु नं थासय् नगरपालिका घोषणा यायेमाल धइगु मागयात थना बिउगु दुसा घोषणा जूगु नगरपालिका दुने हे नं गनं सीमा व गनं जनसंख्यायात कयाः असन्तोष ब्वलनाच्वंगु दु गुगु स्वाभाविक खः ।",http://www.nepalmandal.com/content/15059.html
लुम्बिनी विकासय् सवा २ खर्ब लगानी ! ,"Posted on Tue Jul 19, 2011  5:05 pm NST",विश्व शान्तिया केन्द्र धाःसां जिउगु बुद्ध जन्मस्थल लुम्बिनी विकासया निंतिं चीनस्थित गैरसरकारी संस्था एसिया प्यासिफिक एक्स्चेन्ज एन्ड कोअपरेशन फाउन्डेशनं अपार धनराशी खर्च याइगु समाचार पिहां वःगु दु। उगु संस्थां लुम्बिनीयात विशेष सांस्कृतिक केन्द्रया रुपय् विकास यायेगु लागिं करिब २ खर्ब २५ अर्ब तका दां खर्च याइगु खँ प्रकाशय् वःगु दु । समाचारय् पिहां वःगु जानकारी कथं लुम्बिनीइ थ्व दां लगानी यायेगु लागिं उगु संस्थां आः नकतिनि संयुक्त राष्ट्र संघया औद्योगिक विकास संगठनलिसे सम्झौता नं यायेधुंकूगु दु। थ्व ल्याखं थ्व ज्या राष्ट्र संघया समेत सहभागिताय् सम्पन्न जुइगु खने दयाच्वंगु दु। थ्वहे खँ न्हापा नं समाचारया रुपय् पिहां वःबलय् नेपाःया सम्बन्धित सरकारी अधिकृतत नापं अजूचाःगु खःसा उमिसं थुकिया लागिं नेपाःलिसे औपचारिक रुपं छुं खँ तकं मजूनि धकाः नं धाःगु खः। अजूचायापुगु खँ ला छु धायेबलय् लुम्बिनीइ उलि दां लगानी यायेगु धकाः न्ह्यचिउगु चिनियाँ संस्थाया सहअध्यक्ष पदय् नेपाःया पुलांम्ह प्रधानमन्त्री लिसें तःधंगु दल माओवादीया अध्यक्ष पुष्पकमल दाहाल च्वनाच्वंगु दु। भाजु दाहालं थ्व ज्याया बारे आः तक नेपालय् गबलें गनं छुं न्ववानादीगु मदुनि। तर थौं विदेशी समाचार एजेन्सीतय्सं थुकिया बारे समाचार बीवं तिनि झीसं सिउगु कारणं थुकिया विश्वसनीयता व कार्यान्वयनया खँ अझ नं क्वातु मजूनिगु सीदु। सवा २ खर्ब चीधंगु रकम मखु। थ्व धाथें खःसा तसकं हे बांलाःगु जुल।  तर थुकिया न्ह्यःने लिउने छु मनसाय दु उकी नं नेपालं बिचाः यानाः जक निर्णय बीमाःगु जुइ ।,http://www.nepalmandal.com/content/15077.html
माओवादी विवाद: पदीय लोभया अभिव्यक्ति ,"Posted on Wed Jul 20, 2011  5:14 pm NST",माओवादी दुने ब्वलंगु विवाद समाधान यायेत आः पार्टी व सरकारय् पदया समायोजन यायेमाःगु अवस्था पिहां वःगु दु। थुकिया निंतिं पार्टी अध्यक्ष प्रचण्डं सरकारय् च्वनीपिं व पार्टीया थीथी पदय् च्वनीपिं मनूतय्गु नां दुथ्याकाः छगू धलः हे तयार याःगु नं सीदुगु दु। पार्टीया आन्तरिक विवाद समाधान यायेत वय्कलं सरकारय् वनाच्वंपिं थःगु पार्टीया मन्त्रीत हिलाबुला यायेगु प्रस्ताव नं न्ह्यःने हयादीगु दु। पार्टी दुने पद विभाजन व सरकार दुने मन्त्रालय विभाजनया खँ मिले जुल धाःसा  माओवादीया विवाद नं मिले जुया वनीगु संकेत थुकिं क्यंगु दु। पद व मन्त्रालयया खँ मिले जुइवं पार्टीया विवाद समाधान जुइगु धायेबलय् थ्व माओवादीया सिद्धान्तया विवाद मखु पदया जक विवाद जुयाच्वन धइगु खँ अथें हे पुष्टि जुइ। माओवादीया नेतातय्के ब्वलनावःगु पद प्रतिया लोभ थुकिं क्यनी। थुकिया नेता�तय्सं सरकार दुने नं गृह मन्त्रालय हे दकलय् अप्वः ताके याःगुलिं थुमिके गज्याःगु पदया लोभ ब्वलंगु खः धकाः अजूचायापुक स्वयेमाःगु अवस्था वःगु दु। देश व जनताया लागिं धकाः झिंस्वद्वः मनूया बलिदान बियाः राजनीतिइ कुहां वःगु थ्व पार्टीया नेतातय्के थौं थुलि याकनं पद प्रति लोभ ब्वलंगु खनाः आखिर थुपिं नं मेपिं बुर्जुवा नेतात स्वयां छु पात ले धकाः न्ह्यसः तयेमाःगु अवस्था नं वःगु दु। माओवादी वास्तवय् त्याग व बलिदानया पर्याय मखु जुयाच्वन धइगु खँ थौं उमि दथुइ ब्वलंगु थ्व कचवनं साबित यायेत स्वयाच्वंगु दु। माओवादीं यदि थःत पतन जुइगुपाखें पनेगु खःसा पार्टीयात शुद्धीकरण यानाः लोभ व पापया थ्व भाइरसपाखें थःत मुक्त याये हे माः ।,http://www.nepalmandal.com/content/15102.html
भदौ १ गते गज्याःगु मस्यौदा वइगु थें? ,"Posted on Sun Jun 12, 2011  7:31 pm NST","राजनीतिक पार्टीतय्सं थ्वहे वइगु भदौया न्हापांगु वालय् संविधानया न्हापांगु मस्यौदा तयार यायेगु समयतालिका दयेकूगु दु। स्वलाया दुने संविधानया न्हापांगु मस्यौदा तयार हे यायेगु धइगु बचं सहित संविधानसभाया म्याद थपे याःगु कारणं पार्टीतय्सं उगु स्वला क्यने स्वयां बाःछि न्ह्यः हे न्हापांगु मस्यौदा तयार यायेगु समयतालिका दयेकूगुलिं आः चाहिं पार्टीतय्सं संविधान दयेकेगु ज्या धाथें गम्भीरतापूर्वक हे याइगु खः लाकि धइगु संकेत पिहां वःगु दु। थुकिं आः थुमिसं संविधान दयेकः नइ मखुत धकाः निराश जूपिं जनतायात छुं भचा राहत बिउगु दु । तर दलतय्सं भदौ १ गते संविधानया न्हापांगु मस्यौदा तयार यायेगु धाःसां उगु मस्यौदा गज्याःगु जुइ धइगु खँ धाःसा धाःगु मदुनि। उगु मस्यौदा पूर्ण संविधानसभाया मस्यौदा जुइ लाकि अपूर्ण मस्यौदा जुइ धइगु न्ह्यसः ल्यना हे च्वंगु दनि। थ्व न्ह्यसः वःगुया मू कारण छु धायेबलय् थ्व संविधानय् उल्लेख जुइमाःगु दकलय् आधारभूत बुँदातय् बारे राजनीतिक दलतय् दथुइ मतैक्य जुइ मफुनि। न्हापा व आःया संविधानया जनतां महसुस हे जुइक वइगु मू हिउपाः धइगु हे राज्यया पुनर्संरचना, शासकीय प्रणाली व निर्वाचन प्रणाली खः। थ्व खँ हे आः तक गज्याःगु जुइ धकाः क्वःछी मफुनि। थज्याःगु खँयात आः तयार जुइगु संविधानया मस्यौदाय् गय् यानाः संवोधन याइगु खः व धाये मफुनि। छुं जुयाः थुपिं खँ निर्णय याये मफुत धकाः अपूर्ण मस्यौदा तयार यात धाःसा उकियात जनतां अस्वीकार याइगु खँयात दलतय्सं थुइकेमाः। संविधान दलतय् छिंछिं थे दयेकीगु दस्तावेज मखु ।",http://www.nepalmandal.com/content/14554.html
गुण्डागर्दी यायेगु लाइसेन्स जुल राजनीति ,"Posted on Fri Jun 10, 2011  7:33 pm NST","विराटनगरय् छम्ह स्थानीय पत्रकारयात छगू राजनीतिक पार्टीया कार्यकर्तातय्सं बाम्ह सिक्क दाःगु घटनायात कयाः थ्व इलय् सकलें पत्रकारत तम्वयाच्वंगु दु। थःपिनि बारे समाचार च्वल धकाः 'नागरिक' न्हिपौया पत्रकार खिलानाथ ढकालयात दाये फक्व दायाः एमाले समर्थित ल्याय्म्हतय् पुचः युथ फोर्सया कार्यकर्तातय्सं उगु ताण्डव क्यंगु खः। एमालेया हे नेतृत्वय् दुगु सरकार व राजनीतिक दलया सुरक्षा कयाः युथ फोर्सया मोरङ 'डन' पर्शुराम बस्नेत व वया पासा मनोज राई आः तकं बेपत्ता जुयाच्वंगु दनिसा वकुन्हु बहनी पत्रकार ढकालयात फोन यानाः सःतूम्ह युथ फोर्स कार्यकर्ता रोहित कोइरालायात धाःसा प्रहरीं ज्वना तःगु दु। थ्व घटनां विराटनगरया पत्रकार जक मखु स्थानीय व्यापारी व बुद्धिजीवीतय्त नापं आक्रोशित याना बिउगु दु । थ्व घटनां यानाः पत्रकारतय्सं च्वयाः रोजगारी यायेगु थःपिनि ज्याय् तकं हाथ्या वयाच्वंगु महसुस याये मालीगु अवस्था ला द हे दु। व स्वयां नं ग्यानापुगु खँ ला छु धायेबलय् समाजया गुण्डा, लफंगा, तस्कर फुक्क हे आः राजनीतिक पार्टीया नेता व कार्यकर्ता जुयाः सक्रिय जुयाच्वंगु खँया दसि नं थुकिं ब्वया बिउगु दु। न्हापा गुण्डातय्त राजनीतिक पार्टीतय्सं सुरक्षा जक बीगु खः, आः अज्याःपिं गुण्डात राजनीतिक पार्टीया कार्यकर्ता हे जुयाः सक्रिय जुयाच्वंगु दु। राजनीतियात उमिसं गुण्डागर्दी यायेगु वैध लाइसेन्स दयेकाः छ्यलाच्वंगु दु। पत्रकार ढकालयात जूगु आक्रमणं थुकिया स्पष्ट किपा ब्वयाच्वंगु दु। थुकियात इलय् मपन धाःसा कन्हय् गुण्डागर्दी व राजनीति दथुया सालुगु ध्वः नं हुया वनेत ताः ई काइ मखु ।",http://www.nepalmandal.com/content/14523.html
माओवादी दुने ब्वलंगु स्वंगू धारया गुट ,"Posted on Wed Jun 15, 2011  5:59 pm NST",सेना समायोजनया खँ पिहां वयेवं माओवादी दुने विकसित जुया वःगु स्वंगू गुटया प्रस्ट धारं पार्टीयात 'मझधार'य् लाका बीगु खतरा पिहां वःगु दु। माओवादी दुने छुं ई न्ह्यवंनिसें खने दया वःगु अध्यक्ष प्रचण्ड लिसें उपाध्यक्षपिं मोहन वैद्य व डा. बाबुराम भट्टराईया मतभेदं आः बांलाक हे गुटया रुप काः वंगुलिं आः पार्टी न्ह्याकेत हे थाकुइगु अवस्था पिहां वःगु दु। गुलिसिनं थ्वहे कचवंया दथुइ माओवादी विघटन हे जू वनीगु खः ला धइगु आशंका नं प्वंका हःगु दुसा गुलिसिनं चाहिं माओवादीया थ्व कचवं आन्तरिक खःसां थुकिं निर्माण जुयाच्वंगु देय्या न्हूगु संविधान व शान्ति प्रक्रियायात धाःसा बांमलाःगु लिच्वः लाकी धइगु चिन्ता नं प्वंका हःगु दु। नेपाः थौं थज्याःगु मोडय् वयाः थानाच्वंगु दु कि थ्व इलय् माओवादी पार्टीयात नुगलंनिसें हे घृणा याइपिंसं तकं थ्व पार्टी विभाजन मजूसा जिउ धकाः प्रार्थना यायेमाःगु अवस्था दु । भूमिगत राजनीति त्याग यानाः खुल्ला राजनीतिइ वयेवं हे थ्व पार्टी दुने पिहां वःगु कचवं छगू कथं स्वाभाविक नं खः। छाय्धाःसां खुल्ला राजनीतिइ यायेमाःगु ज्या व म्हितेमाःगु भूमिका बारे माओवादी नेतात अनुभवहिन तिनि। तर भूमिकाय् वःगु हिउपाःया कारणं ब्वलंगु थ्व कचवंयात इलय् हे व्यवस्थपन याये मफुत धाःसा उकिं पार्टीयात पाताल प्रवेश याकीगु खँय् नं नेतात सतर्क जुइमाः। आः तक नं ल्वाभः ज्वनाच्वंगु छगू पार्टी वाद वा सिद्धान्तया नामं विभाजन जूवन धाःसा उकिया लिच्वः भयानक जुइगु खँयात माओवादी जक मखु मेमेगु शान्तिप्रिय पार्टीतय्सं नं थुइकेमाःगु आवश्यकता दु। थ्व अवस्था न्ह्याथे यानाः नं मवयेकेमाः ।,http://www.nepalmandal.com/content/14613.html
नेवाः म्युजियम धस्वाकेगु पहल ,"Posted on Tue Jun 14, 2011  4:04 pm NST",नेवाःतय् आदिभूमि नेपालमण्डलय् नेवाः म्युजियम पलिस्था यायेगु बारे छगू प्रस्ताव न्ह्यःने वःगु समाचार पिहां वःगु दु। येँया हनुमानध्वाखा लागा नेपाःया हे दकलय् बांलाःगु सम्पदास्थल खः। तर अन च्वंगु जिल्ला प्रहरी ज्याकुथिं यानाः हनुमानध्वाखाया सम्पदास्थल प्रदुषित जुयाच्वंगु दु। उकिं उगु ज्याकूयात अनं चीका छ्वयेगु बारे छुं ई न्ह्यवंनिसें कुतः जुयाच्वंगु खः। तर नेवाः लागा व सम्पदा धइगु मसिउपिं राजनीतिक नेतृत्वं यानाः उगु ज्याकूयात अनं चीकेगु कुतः ताःलाये फयाच्वंगु मदु। आः वयाः उगु प्रहरीयात ज्याकूयात अनं चीकाः अन नेवाः म्युजियम पलिस्था यायेगु प्रस्ताव न्ह्यःने वःगु दु। थ्व तसकं बांलाःगु व उपयुक्त प्रस्ताव खः । हनुमानध्वाखा लागा नेवाःतय् पुस्तां हे दयेकातःगु खः। राज्यसत्ताय् नेवाःतय्  बांलाःगु पहुँच दुगु ईया थ्व लाय्कू नं जूगु कारणं थ्व थाय्यात नेवाःतय् केन्द्र हे धाःसां जिउ। उकिं नेवाः सम्बन्धी म्युजियम गनं नं चायेकेगु खःसा व हनुमानध्वाखा लागा ति उपयुक्त थाय् मेगु मदयेफु। म्युजियम निर्माण समितिं अतिकं पाय्छिगु थाय् ल्यःगु दु। हनुमानध्वाखाया उगु भिडभाडपूर्ण सम्पदा लागा प्रहरी ज्याकू च्वनेत छुं नं कथं लायक मजू। उकिं उकियात अनं पित यंके हे माः । नेवाः म्युजियम केवल नेवाःतय्गु जक म्युजियम मखु। नेवाः जाति मुक्कं नेपाःया हे म्हसीका क्वबियाच्वंगु छगू महत्वपूर्ण जाति जूगु कारणं थुमिगु म्हसीका बीगु म्युजियम धइगु नेपाःया धाथेंया म्युजियम जुइगु खँ शंका मदु। उकिं थुकियात धस्वाकेगु ज्याय् नेवाः लगायत मेपिं नं जनसमुदायं हःपाः व तिबः बीमाःगु खनेदु ।,http://www.nepalmandal.com/content/14586.html
नेवाः प्रदेशया पलेसा राजधानी प्रदेश? ,"Posted on Thu Jun 16, 2011  7:14 pm NST",राज्य पुनर्संरचनाया खँय् जुयाच्वंगु विवादं मेपिंत उलि तःधंगु हानी मयाःसां नेवाःतय्त धाःसा बांमलाक हे प्रभावित याइगु संकेत खने दया वःगु दु। राज्य पुनर्संरचनाया लागिं पारित हे याना तयेधुंकूगु प्रस्तावयात तकं आः तोडमरोड यानाः उकी उल्लेख जुयाच्वंगु नेवाः प्रदेशया अस्तित्व हे मदयेकेगु कुतः जुयाच्वंगु आभास पिहां वःगु दु। देय्या राजधानी समेत दुगु ल्याखं नेवाःतय् थुगु आदिभूमियात नेवाः प्रदेश मयासे राजधानी प्रदेश दयेकेमाःगु प्रस्तावत उखेंथुखें चाःहीकाः वयाच्वंगु दु। खास यानाः नेपाली कांग्रेस दुने नेवाः प्रदेश सिबें नं राजधानी प्रदेशया अप्वः चर्चा जुयाच्वंगु खँ न्यने दयाच्वंगु दु। थज्याःगु चर्चायात अन दुने च्वंपिं नेवाः कार्यकर्तातय्सं विरोध क्यँसें मेमेगु फुक्क जातिया नामं प्रदेश दइगु खःसा नेवाःतय्त नं प्रदेश दयेमाः धकाः माग यानाच्वंगु सुखद बुखँ नं मवयाच्वंगु मखु । थज्याःगु खँयात विरोध यानाच्वंपिं नेवाः न्ह्यलुवातय्गु छगू प्रतिनिधिमण्डलयात माओवादी अध्यक्ष प्रचण्डं राजधानी प्रदेश थेंज्याःगु अवधारणायात थःपिंसं स्वीकार याये फइ मखु धकाः बचं बियादीगु खँ नं पिहां वःगु दु। थ्व सकारात्मक खँ खः। राज्य पुनर्संरचना मामिलाय् न्ह्यलुवा जुयाच्वंगु पार्टीया ल्याखं माओवादीपाखें उकी अडान कया बिल धाःसा नेवाः प्रदेशया मुद्दा राजनीतिक रुपं बल्लाइगु खँय् विवाद मदु। तर थन ला राजनीतिक पार्टीतय् दथुइ 'लचकता' व 'सहमति'या नामय् धमाधम हे अडानत त्वःता वनेगु चलन शुरु जूगुलिं नेवाःतय् थ्व अहम् मुद्दायात नं बलि बीगु खः लाकि धइगु चिन्ता जुयाच्वंगु दु। दलत थ्व मुद्दाय् अडिग जुया हे च्वनेमाः ।,http://www.nepalmandal.com/content/14642.html
वाईसीएल शैलीइ एमालेया ल्याय्म्हत ,"Posted on Fri Jun 17, 2011  8:41 pm NST","एमाले समर्थित ल्याय्म्हतय् संगठन युवा संघया नायः महेश बस्नेतयात ज्वंगु खँयात कयाः संघया कार्यकर्तातय्सं देय्न्यंकं तोडफोड यानाः हिंसाया वातावरण ब्वलंकेत स्वयाच्वंगु खनेदु। एमाले स्वयम् हे सत्ताय् दुगु इलय् एमालेया हे कार्यकर्तातय्सं क्यंगु थ्व उद्दन्तं प्रधानमन्त्री झलनाथ खनालयात समस्याय् लाकीगु खनेदुसा थ्व पूरा ज्या प्रम खनालयात समस्याय् लाकेगु हे नियतं पार्टी दुनेया गुगुं गुटं सञ्चालन यानाच्वंगु आशंका यायेगु थाय् नं यक्वं पिहां वयाच्वंगु दु । महेश बस्नेतयात ज्वंगु मेता कारणं मखु। विराटनगरय् कार्यरत छम्ह पत्रकारयात बाम्ह सिक्क दायाहःम्ह वहे संगठनया छम्ह कार्यकर्तायात प्रहरीं ज्वनेत स्वःबलय् प्रहरीयात ग्वाहालि यायेगु ला त्वःता हे छ्वये, अःखतं अभियुक्तयात जिं संरक्षण बिया तयागु दु, फुसा ज्वनाः क्यँ धकाः हाथ्या बिउगु कारणं वयात ज्वंगु खः। उकिं प्रकरणय्  एमालेया ल्याय्म्हतय्सं गुगु हाथ्या बिल, थ्व प्रहरीयात जक मखु देय्या प्यंगूगु अंग जुयाच्वंगु पत्रकारितायात तकं हाथ्या बिउगु खः। थुकियात थ्वहे अर्थय् व्याख्या यायेमाः । महेश बस्नेत व वयागु 'ग्यांङ्गं' देय्या प्रहरी व पत्रकारितायात खुल्ला रुपं बिउगु हाथ्यां मुलुकय् व्याप्त अराजकताया 'लेबुल' नापे यायेत नं बांलाक हे ग्वाहालि याःगु दु। एमालेया नेतातय्सं छखे माओवादीया वाईसीएल भंग यायेमाल धकाः माग यायेगु, मेखे थःहे कार्यकर्तातय्त 'भाई वाईसीएल' दयेकेगु गुगु अभ्यास थौं यानाच्वन, उकिं अन्ततः एमालेयात हे हानी याइगु खँयात थ्व सम्पूर्ण लीला रचना याःपिं नेतातय्सं बांलाक थुइकेमाः ।",http://www.nepalmandal.com/content/14672.html
राज्य पुनर्संरचनायात ध्वस्त यायेगु कुतः ,"Posted on Sun Jun 19, 2011  7:04 pm NST","राज्य पुनर्संरचना सम्बन्धी प्रतिवेदनयात म्वाःसां म्वाःसां विवादास्पद दयेकाः उकियात अलपत्र याना छ्वयेगु षडयन्त्र कथं आः हानं कार्यदल गठन यानाः उकियात छलफल याके बिउगु दु। राज्य पुनर्संरचना बारे चिउताः प्वंकेत थीथी राजनीतिक पार्टीया शीर्ष नेतातय् छेँय् छेँय् डेलिगेशन वंपिं नेवाः लगायत जनजाति आन्दोलनया न्ह्यलुवातलिसे खँ ल्हासें वय्कः शीर्ष नेतातय्सं अझ नं थ्व विषयय् 'व्यापक छलफल' यायेगु थःपिनि 'सोच' दु धकाः हास्यास्पद बिचाः न्ह्यःने तयेगु यानाच्वंगु दनि। छखे भदौ १ गते संविधानया न्हापांगु मस्यौदा पित बीगु धकाः कार्यतालिका दयेकेधुंकूगु दुसा मेखे राज्य पुनर्संरचना बारे नकतिनि 'व्यापक छलफल' या बिचाः नेतातय् दिमागय् वयाच्वन तिनि। वास्तवय् राज्य पुनर्संरचना सम्बन्धी प्रतिवेदनय् विवाद पिहां वयाच्वंगु अथें मखु धइगु खँ नेतातय्पाखें अभिव्यक्त जुयाच्वंगु थुज्वःगु धापूतय्सं बांलाक हे क्यं । राज्य पुनर्संरचना प्रतिवेदनय् पिहां वःगु विवाद बारे सहलह ब्याकेत धकाः उपसमितिपाखें छगू कार्यदल गठन याःगु दु। कार्यदलय् एमाले व कांग्रेसं छ्वया हःपिं दुजःपिं जिउसा संघीय व्यवस्थाया हे विरोध याइपिं, मखुसा देय्या फुक्क जाति भाषायात राज्य पुनर्संरचना यानाः अधिकार बीमाः धइगु बिचाः मदुपिं। अन दुने हे थुकिया बारे तःधंगु विवाद सिर्जना जुयाः दुगु विवाद ज्यंकीगु मखु बरु मदुगु विवाद उत्पादन यायेगु ज्या जक मजुइ धाये मफु। विवादयात ज्यंकेगु मखु, अझ विवादास्पद दयेकाः राज्य पुनर्संरचनायात ध्वस्त याना छ्वयेगुपाखे राजनीतिक नेतातय्सं यानाच्वंगु थ्व षडयन्त्रया लिच्वः विध्वंशक जुइगु खँय् शंका मदु ।",http://www.nepalmandal.com/content/14701.html
अन्ततः बजेट हयेत सहमति जुल ,"Posted on Mon Jun 20, 2011  7:13 pm NST","थुपालय् इलय् हे बजेट वइगु जूगु दु। नेपाःया अर्थतन्त्रयात वास्तवय् द्यवं हे बचे यानातःगु धायेमाली। बजेट थेंज्याःगु नियमित रुपं महसें मगाःगु आर्थिक ज्याखँ तकं गोलमाल जुयाच्वनं नं अर्थतन्त्र आः तक 'क्राय्श' जूगु मदुनि। आः नकतिनि स्वंगू राजनीतिक दलया नेतातय् दथुइ नियमित बजेट इलय् हे हयेगु धकाः सहमति जूगु बुखँ पिहां वःगु दु। व नं स्वय्म राष्ट्रपतिं हे 'हस्तक्षेप' यानाः स्वंगुलिं दलया नेतायात 'निर्देशन' बीवं तिनि बजेट हयेगु सहमति जूगु खः । राजनीतिक अवस्था न्ह्याथे हे उथलपुथल जुयाच्वंसां बजेट थेंज्याःगु आर्थिक गतिविधि छुं नं कथं प्रभावित जुइ मजिउ। इलय् बजेट मवःगु कारणं यानाः राज्यं दुकायेमाःगु गुलिखे राजश्व छखे लाइगु ला द हे दु, उकिया नापनापं देय्या औद्योगिक व्यापारिक ख्यः नं प्रभावित जुयाच्वंगु दइ। गुलिखे उद्योगयात प्रोत्साहन स्वरुप न्हूगु नीति लागू यायेमाःगु जुयाच्वनी, गुलिखे उत्पादनया कर पुनर्विचार यायेमाःगु जुयाच्वनी, गुलिखे उत्पादनया सवालय् विदेशीलिसे न्हूगु कथं संवाद यायेमाःगु जुयाच्वनी। तर इलय् बजेट मवयेसातकि अज्याःगु छुं हे जुइ मखुत। अले उद्योग वाणिज्य नं स्वतः हे प्रभावित जू वनीगु जुल । राजनीतिक थथ्याःक्वथ्याःया थःगु हे गति दयाच्वनी। उकिं अर्थतन्त्रयात लिच्वः लाके मजिउ। उकिसनं थौंया विश्व राजनीतिं स्वयां नं अर्थनीतिं न्ह्यःने न्ह्यानाच्वंगु दइ। अर्थतन्त्र 'क्राय्श' जुल धाःसा उकियात दयेकेत तसकं थाकुइ। उकिं राजनीतिक पार्टीतय्सं आः राजनीतिक गतिरोध कायम हे जुयाच्वंसां नं अर्थतन्त्रया लँ धाःसा मपनेगु सहमति दयेकेमाःगु नितान्त आवश्यकता दु ।",http://www.nepalmandal.com/content/14733.html
संसदया ख्वालय् हाकुगु धब्बा ,"Posted on Tue Jun 21, 2011  3:40 pm NST","व्यवस्थापिका संसदय् थःपिनि हक अधिकारया लागिं सः तयाच्वंपिं थीथी चीधंगु पार्टीया प्यम्ह सभासद्यात मार्शल लगे यानाः पितिना छ्वयेगु ज्या सभामुखं याःगु दु। गणतान्त्रिक संसदय् हे न्हापांखुसी सभासद्तय्त थथे मार्शल लगे यानाः निलम्बन यायेगु घटना जूगुलिं थ्व अथें नं चर्चाया विषय जुइगु जुल। तर समग्रय् धायेगु खःसा थ्व देशय् अझ नं सही अर्थया लोकतन्त्र मवःनि व जनतां थःगु हक स्थापित यायेगु खःसा सतकं हे संघर्ष यायेमाःगु जुयाच्वन, सतक संघर्ष यानाः नं खँ मन्यँसा बन्दूक हे ज्वने माःगु जुयाच्वन धइगु सन्देश थ्व निलम्बनं बीत स्वयाच्वंगु खनेदत । संसदय् थःपिनि अधिकारया लागिं सः तयाच्वंपिं प्यम्हं सभासद्त थःथःपिनि समुदायया हक स्थापित जुइमाल धइगु माग यानाः सक्रिय जुयाच्वंपिं खः। वय्कःपिनिगु समुदायया सभासद्त सदनय् मेपिं नं दु। तर उपिं थःथःगु पार्टीया ह्वीपय् कैद जुयाच्वंगुलिं उमिसं थःगु अभ्यन्तरया खँ अन तये मफु। खँ तइपिं थ्वहे प्यम्ह सभासद् जुयाच्वन। तःधंगु पार्टीतय्सं थःपिनि खँ मन्यन धकाः संसद दुने संघर्ष यातं नं उमित ककुतिनाः पितिना हयेगु ज्यां वास्तवय् लोकतन्त्रया मूल्य मान्यतायात लज्जित याना बिउगु दु। वय्कःपिंसं तःगु खँ छु खः धकाः संवाद यायेगु तकं धैर्य मदुपिं पार्टीतय्सं वास्तवय् संसद धइगु जनताया खँ तयेगु व न्यनीगु निकाय मखु जुयाच्वन धइगु खँ स्थापित याःगु दु। थ्व स्वयां न्ह्यः वहे सदनय् अर्थमन्त्रीया शुटकेश लाका कायेगु, दायेगु व प्यंकेगु समेत ज्या जुइधुंकल, सुयातं कारवाही मजू। तर थःगु अधिकार फ्वनीपिंत कारवाही यानाः थ्व संसदं थःगु हे ख्वालय् हाकः पाःगु दु ।",http://www.nepalmandal.com/content/14764.html
जेठ १८ व थौंया मानसिकता ,"Posted on Thu Jun 2, 2011  5:38 pm NST","नेपाःया आदिवासी जनजातितय्सं दँय्दसं न्यायेका वयाच्वंगु जेठ १८ गतेया हाकुगु न्हि थुगुसी देशय् ब्वलंगु अनेक राजनीतिक अन्यौलं यानाः न्हापा थें तःधंक हने मखन। खतुं हाकुगु न्हियात सदां वहे कथं सराद्धे याये थें हनाच्वनेमाः धइगु मदु। हाकुगु न्हिया हे 'स्पिरिट'यात ज्वनाः नेवाः लगायत देय्या थीथी आदिवासी जनजातितय् थौंकन्हय् न्हिंन्हिं हे धइथें लगातार ज्याझ्वःत यानाच्वंगु दु। थज्याःगु अवस्थाय् हाकुगु न्हिया लागिं जक धकाः हानं बिस्कं ज्याझ्वः याये हे माः धइगु नं मदु। वास्तवय् हाकुगु न्हि छगू प्रतीक जक खः, प्रजातान्त्रिक धाःगु इलय् तक नं देय्या आदिवासी जनजातितय्त राज्यं गुलि तक शोषण यानाच्वंगु दु धइगु खँया। नेपालय् ब्रम्हूवादी मानसिकता संसद व सरकारय् जक मखु न्यायालयय् तकं दु धइगु खँया व छगू ज्वलन्त दसि खः। उगु न्हियात जनजातितय्सं लिपा लिपा तकं लुमंकाच्वंगुया अर्थ आः जुइगु परिवर्तन अज्याःगु मानसिकतां मुक्त जुइमा धकाः खः। वास्तवय् सर्वोच्च अदालतं जनजातिया भाषायात स्थानीय निकायय् तक नं छ्यले दइ मखु धकाः फैसला याना बीधुंकाः हे तिनि सकलें जनजातितय्सं आः झीगु लागिं थ्व व्यवस्था मजिल, जातीय आधारय् निर्माण जुइगु संघीय व्यवस्था हे माः धकाः निर्णय याःगु खः। थ्व ल्याखं आदिवासी जनजातिया बिचाःयात न्हूगु मोड बिउगु छगू कोशल्वहंया रुपय् जेठ १८ या न्हियात कायेमाः। थौंकन्हय् राज्य पुनर्संरचनाया सवालय् जुयाच्वंगु कचवं व विवाद स्वयेगु खःसा देशय् थपाय्धंगु हिउपाः वयेधुंकाः नं जेठ १८ या हाकुगु मानसिकतां मुलुक मुक्त मजूनि धइगु स्पष्ट हे क्यनाच्वंगु दु ।",http://www.nepalmandal.com/content/14360.html
न्यागू बुँदाया व्याख्या मखु कार्यान्वयन या ,"Posted on Sun Jun 5, 2011  3:59 pm NST","म्याद फुइधुंकूसां बल्लबल्ल बचे याःगु संविधानसभाया म्याद स्वलाया लागिं थपे याःगु थौं छवालं मयात। तर थ्व छवाः तक नं स्वंगू दल दथुइ जूगु न्यागू बुँदे सहमतिइ प्रधानमन्त्रीं राजीनामा बीगु खँया आशय छु खः धइगु खँय् दलतय् दथुइ विवाद जूगु दु। थुकिं यानाः स्वलाया दुने याये धाःगु सेना समायोजन, शान्ति प्रक्रिया आदि सम्बन्धी छुं हे ज्या न्ह्यःने न्ह्याये फयाच्वंगु मदु। दलतय्सं शान्ति प्रक्रियाया छुं हे ज्या याःगु नं मदु।  मेपिं ला मेपिं हे जुल, शान्ति प्रक्रियाया लागिं संविधानसभा भंग यायेमाःसां यायेत तयार दु धाःपिं नेपाली कांग्रेसया नेतात तकं आः शान्ति प्रक्रियायात छखे तयाः प्रधानमन्त्रीया राजीनामा लिउलिउ ब्वाँय् वनाच्वंगु दु। प्रधानमन्त्री झलनाथ खनालं राष्ट्रिय सहमति तयार जुइ सातकि हे थः राजीनामा यायेत तयार दु धकाः सार्वजनिक रुपं संवोधन हे यायेधुंकूगु अवस्थाय् आः नेपाली कांग्रेसं राष्ट्रिय सहमतिया वातावरण निं दयेकेगु ज्या याःसा बांलाः। राष्ट्रिय सहमति कायम मजूनिवं प्रधानमन्त्रीं राजीनामा बिउगु कारणं न्हय्ला तक प्रधानमन्त्री ल्ययेगु ज्यां हे देय्या महत्वपूर्ण ई सितिकं वंगु खँ सकस्यां सिउ। आः ला वय्कःपिंके जम्मा दुगु हे स्वलाया ई खः। थ्व ईयात सरकार गठन थेंज्याःगु विवादास्पद व याकनं मजुइगु ज्याय् खर्च यानाच्वनेगु पलेसा शान्ति प्रक्रियाय् हे ध्यान बियाः संविधान निर्माणयात याकनं पूवंकूसा बांलाइगु खः। वय्कःपिंके मुक्कं १२ हफ्ताया ई दुगु खः। न्हापांगु हफ्ता सितिकं वनेधुंकल। मेगु ईयात लुँचुं थें हे मूल्यवान तायेकाः खर्च यायेगु कुतः जुइमाः। आः न्यागू बुँदाया व्याख्या व विश्लेषणय् मखु, न्यागू बुँदाया कार्यान्वयनय् बः बीमाः ।",http://www.nepalmandal.com/content/14409.html
राज्य पुनर्संरचनाया प्रतिवेदन विवाद ,"Posted on Fri Jun 3, 2011  7:56 pm NST","संविधान च्वयेगु ज्याया दकलय् महत्वपूर्ण पक्ष जुयाच्वंगु राज्य पुनर्संरचना सम्बन्धी प्रतिवेदनयात छलफलया लागिं संवैधानिक समितिइ पेश याःगु समाचार पिहां वःगु दु। तर उकियात अनावश्यक रुपं अति विवादित दयेकाः जक पेश याःगु कारणं राज्य पुनर्संरचना समितिया दुजः सभासद्त व जनजातित नं आक्रोशित जूगु दु । संविधानसभाया राज्य पुनर्स्थापना समितिं आपालं सहलह यानाः थःपिनि प्रतिवेदन पारित यानाछ्वःगु खः। गुलिखे बुँदाय् विवाद दुगु खःसां समितिया दुजःतय्सं उकियात सहलह व मतदानपाखें समाधान यानाः प्रतिवेदन तयार यानाः छ्वःगु खः। तर उगु प्रतिवेदनय् उल्लेख यानातः कथंया अवधारणा मयःपिं पुलांगु मानसिकताया मनूतय्सं प्रतिवेदनयात छलफलय् हे हया मबिल। राज्य पुनर्संरचना आयोग गठन यायेमानि धकाः ज्या पना बिल। खास यानाः थुकी कांग्रेस व एमालेया छगू अनुदारवादी गुटया तःधंगु ल्हाः दु। माओवादीं ल्वाभः त्वःतेगु ज्या चाहिं थौं हे यायेमाः, आः हे यायेमाः धाइपिं मनूतय्सं हे राज्य पुनर्संरचनाया ज्या चाहिं लिपा याःसां जिउ धकाः आयोग गठनया माग यानाच्वंगु खः। तर आः उपसमितिपाखें प्रतिवेदनयात संवैधानिक समितिइ पेश याःगु कारणं आयोग गठनया औचित्य मदया वंगु खँ प्रस्ट जुइ । अथे खःसां राज्य पुनर्संरचनायात विवादय् लाकाः थुकियात आःया स्वरुपय् हयेके हे मबीत प्रस्तावय् आपालं विवाद दु धकाः संविधान सभां पिनेया विवाद समेत ल्वाकछ्यानाः रिपोर्ट दयेकेगु ज्या जूगु दु। कमसेकम नं संविधानसभाया सकलें जनजाति सभासद् छप्पँ जुल धाःसा थ्व षडयन्त्रयात परास्त याये फइ ।",http://www.nepalmandal.com/content/14380.html
माओवादी नेतातय् सुरक्षाकर्मी चिलेधुंकाः ,"Posted on Tue Jun 7, 2011  6:54 pm NST",जंगल त्वःताः खुल्ला राजनीतिइ वःपिं माओवादी नेतातय्त थः हे लडाकुतय्सं बियातःगु सुरक्षा प्रबन्ध चीका छ्वःगु दुसा उकी मध्ये आपालं लडाकु सुरक्षाकर्मीत हानं शिविरय् तुं लिहां वनेधुंकूगु दु। माओवादी नेतातय्त ल्वाभः सहितया लडाकुतय्सं सुरक्षा बीगु ज्यायात कयाः नेपाली कांग्रेसं आपत्ति प्वंकेवं माओवादीं 'दोहोरो सुरक्षा' हटे यायेगु निर्णय याःगु खः। माओवादीया थ्व निर्णयपाखें मेगु छुं मखुसां शान्ति प्रक्रियायात न्ह्यःने यंकेगु ज्याय् विश्वासया वातावरण ब्वलंकेगु ज्याय् धाःसा तिबः बीगु आशा यायेफु। थुकियात च्वछाये हे माः । दोहोर सुरक्षा प्रणाली चीकेधुंकाः आः माओवादीया नेतातय् सुरक्षायात कयाः कार्यकर्तायाके चिउताः पिहां वःगु समाचार नं पिदंगु दु। थ्व स्वाभाविक खः। माओवादी नेतात हिंसाया राजनीति यानाः वःपिं जूगुलिं उमित ईख तयाच्वंपिं मनूत नं उतिकं दयेफु। आः माओवादी नेतातय्त छुं नं कथंया सुरक्षा बिया तयेगु जिम्मा सरकारयागु खः। सुं नं माओवादी नेतायात छुं कथंया खतरा दुसा वयात माक्व सुरक्षा बीगु ज्या राज्यं यायेमाः। थ्व बाहेक ल्वाभः मदुपिं माओवादी कार्यकर्तातय्सं थः नेतायात सादा अंगरक्षक जुयाः सुरक्षा बीगु ज्या नं याना च्वनेफु। उकी सुनां नं आपत्ति याइ मखु। तर माओवादीं थःपिनि सुरक्षाया लागिं वयाच्वंपिं लडाकुतय्त लित छ्वयाः क्यंगु थ्व उदारता शान्ति प्रक्रियायात सफल यायेगु ठोस पलाः धाःसा जुइमाः। माओवादीं थ्व निर्णय याः थें आः मेमेगु पक्षतय्सं नं सहमति कथंया ज्या न्ह्याका यंकेमाः। माओवादीया थ्व पलाखं मेगु सकारात्मक लुखात चायेका यंकीगु आशा यायेछिं ।,http://www.nepalmandal.com/content/14457.html
बाबा रामदेवया अनसनं थंगु न्ह्यसः ,"Posted on Mon Jun 6, 2011  7:55 pm NST","योगागुरु बाबा रामदेवं यानादीगु अनसन ज्याझ्वलं यानाः पूरा भारत अस्थिर जुयाच्वंगु दु। भारतय् वंगु छुं न्हि न्ह्यवंनिसें रामदेवया अनसन बारे हे जक व्यापक चर्चा जुयाच्वंगु दुसा थुकिं यानाः राजधानी न्हूदिल्लीया स्थिति नं असामान्य जूवंगु दु। वय्कःया अनसन ज्याझ्वःयात सरकारं कटु आलोचना याःगु व विपक्षी भाजपां पूर्ण समर्थन याःगु कारणं यानाः बाबाया थ्व अनसन मुक्कं हे छगू राजनीतिक कार्यक्रम जूवंगु दु। राजनीतिक कार्यक्रम जुइसातकि अन पक्ष विपक्षी दइगु स्वाभाविक खःसा अज्याःगु अवस्थाय् बाबा रामदेव नं बाबा मजुसे छम्ह पक्ष वा विपक्षया नेताय् रुपान्तरण जूवनीगु निश्चित दु गुम्हेसित आम नेता सरह न्ह्याम्हेस्यां ब्वः बिउसां जिउ, आलोचना याःसां जिउ। थःत थ्व रुपय् परिवर्तन यायेबलय् थःगु उचाई थहां वनीगु खः लाकि कुहां वनीगु खः, व वय्कलं बिचाः याःगु हे दयेमाः । योग व प्राकृतिक उपचारया माध्यमं बाबा रामदेवं भारतय् जक लखौं शिष्य व अनुयायी दयेकातःगु दु। योगया ख्यलय् वय्कः सुयां पक्ष वा विपक्ष मखु। अन आः यानादीगु राजनीतिक कार्यक्रमं वय्कःयात पक्ष व विपक्षय् विभाजित याना बिउगु दु। भारतय् नकतिनि क्वचाःगु थीथी प्रान्तया चुनावय् शुन्यय् कुहां वःपिं भाजपां थ्व अवसरयात उपयोग यायेत स्वइगु स्वाभाविक हे जुल, तर सरकार पक्षीय कार्यकर्तातय् लागिं धाःसा बाबा छम्ह योगगुरु मजुसे भाजपाई नेता जुया बी। बाबां गुगु मुद्दाया लागिं थ्व अनसन च्वनेत्यंगु खः व लसकुस यायेबहः जू, तर उकिया लागिं वय्कलं ज्वंगु तरिका धाःसा वय्कःयात ल्वः मजू। वय्कः थ्व फोहोरी राजनीति स्वयां च्वय् च्वनेमाःम्ह योगी खः ।",http://www.nepalmandal.com/content/14436.html
जनगणनाय् सम्बद्ध जातिया हे गणक ,"Posted on Wed Jun 8, 2011  4:39 pm NST",न्ह्यःने वयाच्वंगु राष्ट्रिय जनगणना थ्व इलय् सकल नेपाःमितय् दथुइ चर्चाया विषय जुयाच्वंगु दु। देशय् सकलें जाति भाषाया जनतां थःगु पहिचान ब्वयेगु लागिं संघर्ष यानाच्वंगु व देय्या मूल कानून संविधान तकं उकथं हे च्वयेमाः धकाः माग यानाच्वंगु इलय् कायेत्यंगु जनगणना जुयाः नं थुखेपाखे सकस्यां ध्यान वंगु खः । थ्वहे झ्वलय् थीथी जाति भाषाया बाहुल्यता दुगु थासय् वहे जाति भाषाया गणकत छ्वया हयेमाः धइगु सः नं थ्व इलय् देय्न्यंकं थ्वयाच्वंगु दु। सम्बद्ध लागाया मनूतय् भाय् मसिउपिं गणकत वइबलय् उमिसं पाय्छि कथं तथ्यांक काये मसइगु वा गलत तथ्यांक च्वया यंके फइगु सम्भावना दुगुलिं सम्बद्ध जातिया मनूतय्सं थःगु जातिया मनूतय्त गणक दयेकाः छ्वया हयेत आग्रह याना हःगु खः। थ्व �वलय् यलय् नेवाःतय् बाहुल्यता दुगु थासय् नेवाः गणकत हे छ्वया हयेमाः धकाः माग जूगु व उकियात केन्द्रीय तथ्यांक विभागं नं स्वीकार याःगु खँ पिहां वःगु दु। थ्व लसकुस यायेबहःगु खँ खः। तर सम्बद्ध जातिया मनूतय्सं माग याः थें तथ्यांक विभागं अथे मनू छ्वयेगु अवस्था नं मदयाच्वंगु जुइफु। छुं ई न्ह्यः तिनि येँय्  नेवाःत गणक जुइपिं हे मदयाच्वन धइगु खँ नं पिहां वःगु खः। नेवाःत थें हे मेमेगु जातिया सवालय् नं अथे हे जुयाच्वंगु जुइफु। थुकी बरु सम्बद्ध जातिया खलः पुचःतय्सं हे छुं कथं पहल याना बीमाःगु नं आवश्यकता खनेदु। अथे जुल धाःसा विभागयात नं ज्या यायेत अःपुइ व तथ्यांक नं सही पिकायेत ग्वाहालि जुइ। सही तथ्यांक पिकायेगु विभागया लागिं स्वयां नं झीगु लागिं महत्वपूर्ण जूगु खँ ल्वःमंके मजिउ ।,http://www.nepalmandal.com/content/14483.html
बल्ल दयेकेत्यंगु छगू परियोजना ,"Posted on Fri May 20, 2011  4:55 pm NST","ताःई लिपा बल्लबल्ल देशय् छगू जलविद्युत परियोजनाया शिलान्यास जूगु दु। खतुं थ्व सिधइगु मेगु प्यदँ लिपा जक खःसां थुकिं जनतायात धाःसा आः हे उत्साहया उर्जा बिउगु दु। न्हिंन्हिं हे ताःहाकःगु लोडशेडिंगया मारय् लाना च्वंपिं सर्वसाधारण जनतायात थुकिं  तच्वकं आशावादी याना बीगु स्वाभाविक खः। थुगु तामाकोशी परियोजना आः तकया नेपाःया हे दकलय् तःधंगु जल विद्युत परियोजना जूगु, नेपाःमित थःपिंसं हे लगानी यानाः दयेकेत्यंगु व राष्ट्रिय सहमति कायम यानाः न्ह्यायेत्यंगु परियोजना जूगु ल्याखं थुकिया तःगूमछि हे महत्व दु । नेपाःमितय्सं थौं फयाच्वंगु गुगु लोडशेडिंगया मार खः, वपाखें छुं भचा जूसां मुक्ति धाःसा थ्व परियोजनापाखें जुइगु खनेदु। खतुं थौं झीसं गुगु लोडशेडिंग फयाच्वनागु खः मेगु प्यदँ लिपा थ्व अझ थपे जुइगु निश्चित दु। थ्व ल्याखं आः दयेकेत्यंगु तामाकोशी प्यदँया दुने हे निर्माण सिधल धाःसा नेपाःया लोडशेडिंग क्वपालेत जक ठिक्क जुइ। उगु इलय् तक थप निर्माण जुइगु उद्योग, कलकारखाना व थप मागया लागिं हानं मेगु परियोजनात दयेकेमाःगु आवश्यक जुइ। च्वय्या तामाकोशीया थ्व परियोजना ज्या यायेत ला वंगु झिदँ न्ह्यः हे तयार जुइधुंकूगु खः। तर राजनीतिक खिंचातानी व मेमेगु कारणं यानाः ज्या न्ह्याके मफुत। आः राष्ट्रिय सहमति कायम यानाः दथु दथुइ जुइफइगु पंगःत समेत फुक्कं चीकाः ज्या न्ह्याके फत धाःसा जक थ्व प्यदँया दुने क्वचाइ। सम्पूर्ण नेपाःमितय् जनजीवन हे प्रभावित जुइक कायम जुयाच्वंगु लोडशेडिंग थुकिं चीकी धकाः आशा यायेफु ।",http://www.nepalmandal.com/content/14090.html
संविधानसभाया म्याद थपे यायेगु प्रस्ताव ,"Posted on Sun May 15, 2011  8:06 pm NST","अन्ततः सरकारं संविधानसभाया म्याद मेगु दछि थपे यायेगु धकाः संसदय् प्रस्ताव दर्ता याःगु दु। संविधानसभाया म्याद थपे यायेगु लाकि मयायेगु धकाः विवाद जुयाच्वंगु इलय् प्रधानमन्त्री झलनाथ खनाल विदेश भ्रमणं नेपाः थ्यनाखतं हे संविधानसभाया म्याद थपे यायेगु प्रस्ताव दर्ता याःगुलिं विपक्षी पार्टीत तम्वयाच्वंगु दु। खास यानाः संविधानसभाया म्याद थपे याये मखु धकाः अडान कयाच्वंगु नेपाली कांग्रेसयात थुकिं दथुइ काका बिउगु दु। संविधानसभाया म्याद दछि थपे यायेत संविधान संशोधन यायेमाःगु व उकिया लागिं दुई तिहाई बहुमत माःगु कारणं थ्व प्रस्ताव पारित यायेत कांग्रेसया नं समर्थन दयेमाःगु जुया बी। अथे खःसां सत्तापक्षं माल धाःसा कांग्रेसया मत मदुसां नं थ्व प्रस्ताव पारित याये फइगु विश्वास यानाच्वंगु दु । संविधानसभा थौंकन्हय् देशय् विद्यमान छगू जक निर्वाचित निकाय जूगुलिं उकियात भंग यायेगु कांग्रेसयात सिद्धान्तं बिउगु खँ मखु। मदुम्ह गिरिजा प्रसाद कोइरालां भंग जूगु संसद पुनर्स्थापनाया लागिं अपाय्धंगु आन्दोलन याःगु सकस्यां सिउगु हे खँ खः। छुं जुयाः संविधानसभा भंग जुल धाःसा आः कायम जुयाच्वंगु वामतय् सरकार ताःई न्ह्याः वनी, थ्व नं कांग्रेसया लागिं उत्पादक मखु। अज्याःगु अवस्थाय् माओवादीं सत्ता कब्जा याइ धइगु गुगु फोबिया कांग्रेसयाके दुगु खः, व झन् हे तीव्र जुया वइ। कांग्रेसया थ्व मानसिकता सरकारं बांलाक हे थू। तर संविधानसभाया म्याद थपे जूसां नं संविधान दयेकीगु ग्यारेन्टी धाःसा अझ नं मदुनि, थ्व मेगु विडम्बना खः। उकिं म्याद थप लोकप्रिय प्रस्ताव मजुइगु निश्चित दु ।",http://www.nepalmandal.com/content/13990.html
दुई तिहाईया अभ्यास मयाःसा बांलाः ,"Posted on Tue May 17, 2011  7:50 pm NST","संविधानसभाया म्याद दछि थपे यायेगु लागिं सरकारं दर्ता याःगु प्रस्ताव सर्वसम्मति जुयाः पारित जुइगु सम्भावना म्हो जुया वंगु दु। अथे खःसां अन्तिम इलय् वयाः थ्व प्रस्ताव सर्वसम्मतं हे पारित जुइगु आशा धाःसा आः नं अन्त्य जूगु मदुनि। देय्या राजनीतिइ हरेक महत्वपूर्ण घटना अन्तिम इलय् हे वयाः जुइगु चलन दुगु कारणं थ्व नं अथे हे जुइगु खँय् सम्भवतः शंका मयाःसां जीफु । संविधानसभाया म्याद थपे यायेत संविधान संशोधन यायेगु थ्व प्रस्ताव यदि सर्वसम्मतं पारित मजुल धाःसा उकियात दुई तिहाई बहुमतं जूसां पारित याकेत स्वइगु स्वाभाविक खः। प्रस्तावया पक्षय् कमसेकम दुई तिहाई जकसां खाका तयेगु लागिं प्रधानमन्त्री झलनाथ खनाल सक्रिय जुइधुंकूगु दु। तर थ्व प्रस्तावयात दुई तिहाई बहुमतं पारित याकेगु ज्या धाःसा मयाःसा बांलाइ। यदि थ्व छगू प्रस्ताव दुई तिहाई बहुमतं पारित जुल धाःसा वयां लिपा हरेक प्रस्ताव दुई तिहाईनं पारित याना यंकेगु चलन शुरु जुइ। राष्ट्रिय सहमति धकाः हालाच्वंपिनि लागिं थ्व बांलाःगु अभ्यास जुइ मखु। थौं संविधान संशोधनया लागिं शुरु याःगु थ्व अभ्यास कन्हय् न्हूगु संविधान च्वयेगु ज्याय् तकं लागू जू वनी। खतुं संविधान च्वयेगु ज्याय् सहमति कायम हे मजुल धाःसा दुई तिहाईनं हे पारित यायेगु व्यवस्था ला मदुगु मखु, अथे खःसां मेगु विकल्प दत्तले विभाजनया स्पष्ट किपा हे किया बीगु थज्याःगु अभ्यास धाःसा मयाःसा बेश जुइ। थुकिया लागिं सत्तापक्ष जक तयार जुयां मगाः विपक्षी नं तयार जुइमाः। यदि विपक्षीं उकी ग्वाहालि मयात धाःसा राजनीति वहे बांमलाःगु विकल्पय् फहिउ वनी ।",http://www.nepalmandal.com/content/14038.html
मजदूर दिवस व नेपाःया मजदूरत ,"Posted on Mon May 2, 2011  5:20 pm NST","म्हिगः मे १ तारिख कुन्हु विश्वन्यंकं मजदूर दिवस तःजिक हन। नेपालय् नं थीथी थासं थीथी पार्टी प्रति आवद्ध मजदूरतय्सं र्‍याली यानाः दिवस हनेगु ज्या यात। थ्व दिवस वास्तवय् मजदूरतय्सं थःपिनि एकता व शक्ति प्रदर्शन यायेगु न्हि खः। संसारया आपालं देसय् मजदूरतय्सं हे क्रान्ति यानाः सत्ता पल्टे याःगु तकं उदाहरण दुगुलिं विश्वन्यंकंया मजदूरतय्सं उकी गर्व नं यानाच्वंगु दु । तर नेपाःया सन्दर्भय् धाःसा वंगु छुं ई न्ह्यवंनिसें मजदूरया किपा बांमलाःगु फ्रेमय् फिट यानातःगु अनुभव जुयाच्वंगु दु। खास यानाः मजदूरतय्सं लगातार याइगु औद्योगिक हडताल, बन्द आदि थेंज्याःगु कारणं यानाः देय्या उद्योग व्यवसाय हे प्रभावित जुयाच्वंगु दु। अझ गुलिखे इलय् मजदूरतय्सं मालिकयात ल्हाः वायेगु ज्या समेत याःगुलिं मजदूरपाखें मालिकं थः सुरक्षित दु धकाः तक नं महसुस याये मफुगु अवस्था जुयाच्वंगु दु। थ्व बिचाः हे यायेमाःगु विषय खः । मजदूरतय् हक हित सुरक्षित जुइमाःगु खँय् शंका मदु। तर थौंया ई देशय् सुयां हे हकहित जुयाच्वंगु मदु। उद्योग व्यवसायीत अथें नं ज्या यायेफुगु अवस्थाय् मदु। थज्याःगु इलय् मजदूरपाखें हे समस्या वइबलय् उद्योग बन्द यायेगु बाहेक मेगु विकल्प दइ मखु। थनथाय् राजनीतिक पार्टीतय् अन्यौलता नं स्वये लायक जुइ। उमित मजदूरपाखें हडताल माःगु दुसा मालिकपाखें चन्दा। उकिं उमिसं निगुलिं पक्षयात छुं धाये मफु। दलतय्सं छुं हे ज्या याये मफुगु कारणं यानाः न थौं मजदूरतय् धाथें हित जुइ फयाच्वन, न उपिं ज्या याइगु औद्योगिक प्रतिष्ठानत हे सुरक्षित जुइ फयाच्वन ।",http://www.nepalmandal.com/content/13749.html
नेपालं नीस्वंगु न्हापांगु अन्तर्राष्ट्रिय सिरपाः ,"Posted on Wed May 18, 2011  10:42 pm NST","थुगुसी बुद्ध जयन्ती कुन्हु नेपाः सरकारं याःगु छगू न्हूगु व महत्वपूर्ण ज्या खः गौतम बुद्ध अन्तर्राष्ट्रिय शान्ति सिरपाः लःल्हायेज्या। लुम्बिनीइ म्हिगः जूगु छगू विशेष समारोहय् जापानया निगू शहर हिराशिमा व नागासाकीया पुलांपिं मेयरपिंत राष्ट्रपति डा. रामवरण यादवया ल्हातं उगु सिरपाः लःल्हाःगु खः। सिरपाः लःल्हानाः कायेत सम्बद्ध व्यक्तिपिं थः हे नेपाः झाःगु कारणं सिरपाःया गरिमा स्थापित जूगु दु । गौतम बुद्ध अन्तर्राष्ट्रिय शान्ति सिरपाः गठनया छगू जक मखु तःगूमछि आयामिक महत्व दु। दकलय् न्हापां ला थ्व नेपालं नीस्वंगु न्हापांगु अन्तर्राष्ट्रिय सिरपाः खः। थुकिं नेपाःया म्हसीका विश्वया मेमेगु देशय् नं थ्यंकीगु खँय् शंका मदु। मेगु, थ्व शान्तिया लागिं बीगु सिरपाः खः। नेपाः थः हे नं छगू दशक तक अशान्ति व द्वन्द्वं ग्रस्त जूगु कारणं शान्तिया लागिं सिरपाः पलिस्था यायेबलय् थुकिं विश्व शान्ति जक मखु थःगु आन्तरिक शान्ति प्रति नं सकल नेपाःमिपिंत अझ प्रतिवद्ध याना बी। विश्वशान्ति प्रति नेपाः सदां प्रतिवद्ध दु धइगु खँया थ्व छगू दसु नं जुल। अथे हे मेगु खँ, थ्व गौतम बुद्धया नामय् पलिस्था जूगु संसारया हे न्हापांगु अन्तर्राष्ट्रिय सिरपाः खः। गौतम बुद्ध नेपालय् जन्म जूगु कारणं नेपालं हे बुद्धया नामं अन्तर्राष्ट्रिय सिरपाः पलिस्था याःगुलिं थ्व बुद्धप्रति नेपाः राज्यं क्यंगु दायित्व नं खः। लिसें थ्व ज्यां बुद्धया जन्मस्थलयात कयाः विश्वय् अनावश्यक हल्ला यानाच्वंगु तत्वतय्त स्यल्लाःगु लिसः बीगु ज्या नं जुइ। आर्थिक ल्याखं नेपाःयात थ्व थिकेगु सिरपाः खःसां थुकिया निरन्तरता आः जारी हे याना तयेमाः ।",http://www.nepalmandal.com/content/14065.html
पश्चिम बंगालया चुनावी लिच्वः ,"Posted on Mon May 16, 2011  6:01 pm NST",भारतय् नकतिनि क्वचाःगु थीथी प्रान्तया चुनाव मध्ये नेपाःया सीमालिसे स्वाःगु पश्चिम बंगालया लिच्वः विश्वय् हे चर्चाया विषय जूगु दु। अन वंगु ३४ दँ न्ह्यवंनिसें एकछत्र राज याना वयाच्वंगु कम्युनिष्ट सत्तायात क्वःथलाः न्हापांखुसी गैर वामपन्थी शक्तिं सरकारचले याइगु जूगु दु। छगू इलय् कंग्रेस पार्टीपाखें कुचा जुयाः गठन जूगु तृणमुल कंग्रेसं थ्व चुनाव त्याकूगु खःसा आः उकिया हे अध्यक्ष ममता बनर्जी मुख्यमन्त्री जुयाः सरकार गठन याइगु जूगु दु । ३४ दँ न्ह्यवंनिसें राज न्ह्याका वयाच्वंपिं वामपन्थीतय्त जनतां छाय् चीकल? थ्व भारत जक मखु नेपाः लगायत विश्वया फुक्क हे वामपन्थीतय्सं विश्लेषण यायेमाःगु विषय खः। भारतया वामपन्थीतय्सं विश्वय् हे न्हापांखुसी चुनाव त्याकाः नं वामपन्थी सत्ता स्थापना यायेफु धकाः क्यना बिउगु खः। ३४ दँ लिपा चुनावं हे वामपन्थीतय्त सत्ताच्युत यायेफु धकाः नं क्यना बिउगु दु। थुकियात आमरुपं याःगु प्रमुख विश्लेषण धइगु ३४ दँ तक छगू हे कथंया शासन न्ह्याकाः जनतायात परिवर्तनया छुं हे आभास मबिउगुया लिच्वः खः धाःगु दु। वंगु छगू दशक न्ह्यवंनिसें भारतं आर्थिक विकासया गुगु गति ज्वंगु खः उकिं पश्चिम बंगाल अछूत थें जूवंगु दु। उकिं नं जनतां न्हूगु हिउपाः चाहे जुइगु स्वाभाविक खः । खतुं चुनावय् बूसां पश्चिम बंगालया वामपन्थीत अझ नं कमजोर धाःसा जूगु मदुनि। संसद सीट यक्व बूसां भोटया ल्याः धाःसा ६ प्रतिशतं जक म्हो खः। उकिं चुनाव त्याका वःगु तृणमुल कंग्रेसयात पश्चिम बंगालय् शासन याये अझ नं अःपुइ धाःसा मखुनि ।,http://www.nepalmandal.com/content/14022.html
कांग्रेसया मुख्य निशाना आः माओवादी जक ,"Posted on Sun May 22, 2011  5:06 pm NST","ताः ई लिपा नेपाली कांग्रेसं शुक्रवाः राजधानीइ येँय् याःगु जनप्रदर्शन व सभापाखें देय्या प्रजातन्त्रवादी खेमाया दथुइ तःधंगु आशा ब्वलंका बिउगु दु। गिरिजाप्रसाद कोइरालाया निधन व वयां लिपा पार्टी दुने ब्वलंगु आन्तरिक कचवनं यानाः कांग्रेस संकुचन जुजुं वंगु खः लाकि धकाः चिउताः तयाच्वंपिं मनूतय् दथुइ कांग्रेसया उगु सभां तःधंगु आशाया जः नं ह्वला बिउगु दु। खास यानाः देशय् माओवादीया उदय जुइधुंकाः चिन्तित जुयाच्वंपिं माओवादी विरोधी शक्ति व जनताया दथुइ शुक्रवाःया कांग्रेस भेलां तःधंगु हे उर्जाया संचार याना बिउगु खनेदु। शुक्रवाःया भेलां कांग्रेस हाकनं छक्वः दना वःगु व देशय् छुं याइ लाकि धकाः आशा तयेगु थाय् नं पिकया बिउगु दु। कांग्रेसया उगु अभियानया सम्पूर्ण भाषण माओवादीया विरोधय् केन्द्रित खनेदुगु खः। कांग्रेसया उगु सभा स्वयेबलय् सीदु, कांग्रेसं आः थःपिनि प्रमुख शत्रु शक्तिया रुपय् माओवादीयात निशाना दयेकूगु दु। थःगु पुलांगु शत्रु शक्ति एमाले बारे कांग्रेसं छुं हे न्वमवाः। उकुन्हु न्ववाःपिं फुक्क हे वक्तातय्सं माओवादीयात हे निशाना दयेकाः बिचाः प्वंकादीगु खः । कांग्रेसं माओवादीयात निशाना दयेकूगुयात अनेक अर्थय् थुइकेमाःगु खने दइ। थ्व वास्तवय् छगू पार्टीं मेगु पार्टीया आलोचना याःगु जक खँ मखु। कांग्रेसय् गिरिजाप्रसाद कोइराला मदये धुंकाः माओवादीयात स्वयेगु दृष्टिकोणय् वःगु थ्व छगू तःधंगु हिउपाः खः। माओवादीं देशय् आमूल परिवर्तनया आपालं एजेण्डात न्ह्यःने हःगु दु। कांग्रेसं हःगु बिचाः उगु एजेण्डाया विरोधी बिचाः नं खयेफु ।",http://www.nepalmandal.com/content/14121.html
मधसी फोरमया गणितीय विभाजन ,"Posted on Tue May 24, 2011  5:59 pm NST","संविधानसभाया म्याद थपे यायेगु लागिं सरकारं दुई तिहाई खाकेगु कुतः यानाच्वंगु इलय् लाक्क सरकारय् दुथ्याःगु मधेसी जनअधिकार फोरम कुचा जूगु दु। उपेन्द्र यादवया अध्यक्षताय् न्ह्यानाच्वंगु उगु पार्टी उकिया हे सहअध्यक्ष जयप्रकाश गुप्ताया नेतृत्वय् कुचा जुयाः वंगु खः। फोरमयाके दुपिं २३ म्ह सभासद् मध्ये १३ म्ह सभासद् ज्वनाः गुप्तां मेगु हे पार्टी चायेकूगुलिं सरकारयाके आः दुई तिहाईया बहुमत मदया बिउगु दु। थ्व ल्याखं स्वयेगु खःसा मधेसी जनअधिकार फोरमय् थुपालय् जूगु विभाजन अतिकं हाथ्यापूर्ण व 'क्यालकुलेटिभ' जूगु खनेदु। सरकारं संविधानसभाया म्याद थपे यायेगु प्रस्तावयात दुई तिहाई बहुमत हयाः जूसां पारित याये धकाः यानाच्वंगु कुतःयात विपक्षी नेपाली कांग्रेसं गुगु हाथ्या बियाच्वंगु खः, व वास्तवय् अथें मखु धइगु खँ थ्व विभाजनं प्रस्ट याना बिउगु दु । फोरमया थ्व विभाजनं यानाः आः संविधानसभाया म्याद दछि थपे यायेगु धकाः वयाच्वंगु प्रस्तावया भविष्य छु जुइगु खः सुनां नं धाये मफुगु अवस्थाय् थ्यं वंगु दु। यदि संविधानसभाया म्याद धाथें थपे यायेगु खःसा आः नेपाली कांग्रेसं न्ह्यःने हयाच्वंगु सर्तयात न्हासं चुयाः नं स्वीकार यायेत सरकार बाध्य जूगु दु। थ्व प्रस्तावयात दुई तिहाई बहुमतं जूसां पारित याये फइ धइगु आत्मविश्वास ज्वनाः हे सरकारं सुयाकें सल्लाह मयासे उगु प्रस्ताव दर्ता याःगु खः। तर फोरमया  विभाजनं सरकारया उगु आत्मविश्वास चकनाचुर जूगु दु। थ्व विभाजनं सरकार ला विघटन याइ मखु तर संविधानसभा विघटन याइगु सम्भावना धाःसा प्रवल दु ।",http://www.nepalmandal.com/content/14165.html
मातृभाषा शिक्षाया छगू पुलांगु माग ,"Posted on Mon May 23, 2011  6:13 pm NST","नेवाः लगायत देय्या थीथी मांभासं शिक्षा बीगु ज्याय् सक्रिय जुयाच्वंपिं भाषिक कार्यकर्तातय् छगू पुचलं उकुन्हु शिक्षामन्त्री गंगालाल तुलाधरयात नापलानाः हरेक स्कूलय् मातृभाषा विषय ब्वंकेगु व्यवस्था यायेत इनाप याःगु दु। वय्कःपिंसं मन्त्री तुलाधरयात याःगु इनाप उलि तःधंगु मखु। वय्कःपिंसं थुलि हे जक इनाप याःगु खः कि स्कूलय् ब्वनीपिं विद्यार्थीतय्त ऐच्छिक विषय कथं तयातःगु थीथी मातृभाषाया विकल्पय् भाषा विषय हे तया बीमाल, विज्ञान, कम्प्युटर थेंज्याःगु विषय तया बी मजिल । थ्व वास्तवय् छुं हे तःधंगु माग मखु। मन्त्रालय मखु, थ्व ला पाठ्यक्रम विकास थेंज्याःगु छगू विभागं जक याःसां गाःगु ज्या खः। तर थुलि चीधंगु माग छगू पूवंकेगुपाखे नं थ्व देशय् सुयां ध्यान वनाच्वंगु मदु। भाषा सम्बन्धी ऐच्छिक विषय ल्ययेबलय् विकल्पय् विज्ञान, अतिरिक्त गणित थेंज्याःगु विषय तये मजिल धकाः माग जुयाच्वंगु कमसेकम नं स्वीदँ दयेधुंकल। छगू विभागीय निर्णयपाखें याये फइगु थज्याःगु चीधंगु ज्या याना बी माल धकाः वंगु स्वीदँ न्ह्यवंनिसें माग जुयाच्वनं नं राज्यं पूवंका मबिउ। आदिवासी जनजातिया थुलि चीधंगु माग छगू पूवंकेत ला थौंया राज्य व्यवस्था तयार मदु धाःसा मेमेगु माग थुमिसं पूवंकी धकाः आशा यायेगु बेकार हे जुइ। वास्तवय् थ्वहे कारणं आदिवासी जनजातिया समग्र विकासया ज्या न्ह्याकेगु खःसा जातीय आधारय् स्वशासन मदयेकं मगाः धयाच्वंगु खः। जनजातिया लागाय् जनजाति थःपिंसं हे शासन याये खन कि तिनि उमिसं थःत माःगु ज्याखँ थःपिंसं हे याये फइ। उकिं हे थौं सकलें जनजाति थुकी अडिग जूगु खः। जुइ हे माः ।",http://www.nepalmandal.com/content/14131.html
संविधानसभाया म्याद व दलतय् सर्त ,"Posted on Wed May 25, 2011  3:52 pm NST","मधेसी जनअधिकार फोरमया विभाजन लिपा संविधानसभाय् विपक्षी शक्ति मजबूत जूगु दु। विपक्षीत अल्पमतय् लानाच्वंगु खःसां नं आः संविधानसभा दुई तिहाईया कासाय् तक्यनाच्वंगु कारणं विपक्षीया सः तसः जुया वःगु खः। थ्व इलय् संविधानसभाया म्याद थपे यायेगु लाकि मयायेगु धकाः चर्चा जुयाच्वंगु व उकी विपक्षी पार्टीत थःपिनि छुं सर्त पालना यायेगु खःसा जक थपे यायेगु मखुसा थपे मयायेगु धइगु पक्षय् वनाच्वंगु कारणं सत्तारुढ दलतय्त मछिनाच्वंगु अवस्था वयाच्वंगु दु । थौंकन्हय् संविधानसभाया म्याद थपे याये हे माः धकाः लगे जुयाच्वंगु दल माओवादी नं दछि न्ह्यः संविधानसभाया म्याद थपे याये मखु धकाः लगे जूगु पार्टी खः। अबलय् माओवादी सरकारय् मदु।  आः नेपाली कांग्रेस व सरकारय् दुमथ्याःगु एमालेया छगू गुट संविधान-सभाया म्याद थपे याये मखु धइगु पक्षय् वनाच्वंगु दु। थ्व ल्याखं स्वयेबलय् छु खने दइ धायेबलय् संविधानसभाया म्याद थपे यायेगु लाकि यायेगु मखु धइगु खँ वस्तुगत विश्लेषणया लिधंसाय् स्वयां नं थःपिं सरकारय् दु लाकि मखु धइगु खँया आधारय् दलतय्सं निर्णय याइगु जुयाच्वन।  संविधानसभा धइगु दलतय् निंतिं संविधान दयेकेगु थाय् स्वयां नं थःपिनि सरकार गठन यायेत छ्यंग्वः खाकेगु हुल थें जक जुयाच्वंगु दु। अय् जुयाः थुकिया म्याद थपे यायेगु थेंज्याःगु विषययात उमिसं थःथःगु स्वार्थ कथंया सर्त पूवंकेगु मौका कथं छ्यलाच्वंगु दु। थ्व वास्तवय् दलतय्सं विकसित घटनाक्रम कथं यानाच्वंगु खः लाकि देशय् संविधान हे पित मबीगु लागिं ह्यकथं जक यानाच्वंगु खः, थ्व आशंका आः तीव्र जुया वःगु दु ।",http://www.nepalmandal.com/content/14184.html
बिन लादेन धुंकाःया अल कायदा ,"Posted on Tue May 3, 2011  8:16 pm NST","थनिं च्यादँ न्ह्यः न्युयोर्कया ट्वीन टावरय् विमान न्याकाः विश्वय् हे तहल्का मचे यायेगु ज्याया नेतृत्व याःम्ह ओसामा बिन लादेनयात अन्ततः अमेरिकां स्यानां तुं त्वःतूगु दु। उगु आक्रमणया इलय् हे तत्कालिन अमेरिकी राष्ट्रपति जर्ज बुशं धाःगु खः 'अमेरिकायात बिन लादेन माःगु दु, म्वाःम्ह वा सीम्ह !' अबलय्निसें लादेनया लिउने ब्वाँय् जुयाच्वंम्ह अमेरिकां थौं वयाः बल्ल वयात समाप्त यायेत सफलता चूलाकूगु दु। लादेनया हत्यां विश्वन्यंकं च्वनाच्वंपिं अमेरिकी व अमेरिका समर्थक देय्तय् नागरिकयात लय्तायेकल जुइमाः । विश्वय् अमेरिका सु खनाः नं मग्याः, सिबाय् बिन लादेन छम्ह त्वःताः। लादेनया नेतृत्वय् सञ्चालन जुयाच्वंगु अल-कायदा नांगु संगठनं विश्वया फुक्क हे अमेरिका विरोधी संगठनतलिसे स्वापू बल्लाकाः अमेरिकायात आतंकित यानातःगु खः। अमेरिकायात ख्यायेफुम्ह छम्हयां छम्ह जक व्यक्तित्व जूगु कारणं लादेनयात आतंकवादी धाःसां नं विश्वया आपालं मुस्मां जनता व साम्राज्यवाद विरोधी शक्तितय्सं प्रत्यक्ष वा अप्रत्यक्ष रुपं समर्थन याना वयाच्वंगु खः। वास्तवय् वहे कारणं यानाः नं अमेरिकां अर्बौं डलर खर्च यानाः मालाच्वंगु खःसां  लादेन बचे जुइत ताःलानाच्वंगु खः । आः लादेनया अन्त्य लिपा वयागु अल कायदा व थ्वं याना वयाच्वंगु अमेरिका विरोधी गतिविधि बन्द जुइ ला? थ्व थौंया मू न्ह्यसः जुयाच्वंगु दु। अल कायदा आः श्रीलंकाय् प्रभाकरणया मृत्यु जुइवं लिट्टे तना वं थें तना वनीगु खः वा इराकय् सद्दाम हुस्सेनयात स्याःसां वया समर्थकत उग्र जू थें अझ उग्र जुया वइगु खः, थ्व आः छुं ई लिपा सी दइ हे जुइ ।",http://www.nepalmandal.com/content/13783.html
संविधानसभाया म्याद थपे यायेगु विवाद ,"Posted on Wed May 4, 2011  7:00 pm NST","संविधानसभाया म्याद हानं थपे यायेगु लागिं पहल जुयाच्वंगु समाचार पिहां वयाच्वंगु दु। थुकिया लागिं खास यानाः एनेकपा (माओवादी) दकलय् सक्रिय रुपं ब्वाँय् जुयाच्वंगु दु। राजनीतिक पार्टीतय् सत्ताकेन्द्रित सोच थ्व पहलय् नं थुलि प्रवल जुयाः खने दयाच्वंगु दु कि सरकारय् दुथ्याःगु दलत संविधानसभाया म्याद थपे यायेमाः धइगु पक्षय् दुसा सरकारय् मदुगु दलत म्याद थपे याये मजिउ धइगु पक्षय् दु। थौं म्याद थपे याये मजिउ धयाच्वंपिं नेतातय्सं वास्तवय् दछि न्ह्यः संविधानसभाया म्याद दछि थपे याःगु खः। आः म्याद थपे यायेत ब्वाँय् जुयाच्वंगु पार्टी माओवादी अबलय् म्याद याये मजिउ धइगु पक्षय् दुगु खःसा माओवादीं स्वंगू बुँदे सम्झौता यानाः तिनि बल्लबल्ल म्याद थपे याके बिउगु खः। न संविधानसभाया म्याद थपे यायेमाः धाइपिंके थपे यायेमाःगुया छुं ठोस तर्क दु, न थपे यायेम्वाः धाइपिंके थपे यायेम्वाःगुया छुं ठोस तर्क दु। संविधानसभाया म्याद थपे यायेमाः वा म्वाः धइगु खँ संविधान निर्माणया ज्या गन थ्यनाच्वन धइगु खँय् सिबें नं थःपिं सरकारय् च्वंच्वनागु दु लाकि मदु धइगु खँय् आधारित जुयाच्वंगु दु। राजनीतिक पार्टीतय् थ्व सत्तालोलुप बिचाः नेपाः व नेपाली जनताया लागिं तःधंगु दुर्भाग्य खः।  थौंकन्हय् नेपाली कांग्रेस, मधेसवादी दलत व एमालेया छगू गुट सत्ताय् मदु। उपिं थौंकन्हय् म्याद थपे याये मजिउ धइगु पक्षय् दु। अले माओवादी व सत्ताय् थ्यनाच्वंगु एमालेया मेगु गुट धाःसा म्याद थपे यायेमाः धइगु पक्षय् दु। दलतय्गु थज्याःगु मनोवृत्तिं वास्तवय् नेपाःया भविष्य अझ नं चकं मजूनि धइगुया हे संकेत बियाच्वंगु दु ।",http://www.nepalmandal.com/content/13801.html
हया खँय् माओवादी व एमाले दुने विवाद ,"Posted on Fri May 6, 2011  8:34 pm NST","प्रधानमन्त्री झलनाथ खनालं मन्त्रिपरिषद् विस्तार यानाः उकियात पूर्णता बियादीवं हे सरकारय् दुथ्याःगु तःधंगु दलतय् दुने कचवं नं शुरु जूगु दु। खास यानाः गृह मन्त्रालय माओवादीयात बिल धकाः एमाले दुने विवाद पिहां वःगु दुसा माओवादी दुने नं थःत वःगु गृह मन्त्रालय थःत मबिसे मेम्हेसित बिल धकाः मेगु विवाद ब्वलंगु दु। गृहयात कयाः एमाले दुने ब्वलंगु विवाद मुक्कं सैद्धान्तिक खःसा वहे गृहयात कयाः माओवादी दुने ब्वलंगु विवाद धाःसा व्यक्तिगत व बेतुकी खः। वास्तवय् माओवादीयात गृह मन्त्रालय हे छाय माःगु धइगु खँयात कयाः पार्टीया सचिव सीपी गजुरेलं थः कार्यकर्तातय्त बियादीगु न्वचुया छगू टेप सार्वजनिक जूगु दु। उगु टेपय् वय्कलं स्पष्ट रुपं हे आः थःपिं जनविद्रोहया तयारीपाखे वनाच्वनागु दु, उकिं उगु जनविद्रोहयात सफल यायेगु लागिं थःपिंत गृह हे माःगु खः धयादीगु दु। यदि जनविद्रोहया लागिं हे माओवादीं गृह मन्त्रालय हजि धकाः फ्वनाच्वंगु खःसा माओवादी शान्ति प्रक्रियाय् पूर्ण रुपं मवःतले उमित गृह मन्त्रालय बी जी मखु धकाः एमालें ल्ह्वनाच्वंगु तर्क जायज जुइ। सम्भवतः एमाले नेतातय्सं थज्याःगु खँ सीकाः हे गृहय् पंगः थनाच्वंगु जुइफु । तर आः माओवादीया थ्व अवस्थाय् नं हिउपाः वयेधुंकूगु दु। गजुरेलं गुगु इलय् थ्व खँ धयादिल, अबलय् माओवादी विद्रोहया लाइन ज्वनाः न्ह्यानाच्वंगु खः। आः माओवादीं विद्रोहयात त्वःताः शान्ति व संविधानया लाइन ज्वनेधुंकल। उकिं थ्व इलय् माओवादीयात गृह बीत ग्याना च्वनेमाःगु अवस्था मंत। तर गृह थःत हे माः धकाः माओवादी दुने ब्वलंगु विवादं धाःसा बांलाःगु सन्देश बिउगु खने मंत ।",http://www.nepalmandal.com/content/13839.html
पेट्रोलय् बीत्यंगु निगू अर्बया अनुदान ,"Posted on Sun May 8, 2011  7:08 pm NST","देशय् जुयाच्वंगु पेट्रोलियम पदार्थया अभाव म्हो यायेगु लागिं सरकारं निगू अर्ब तका अनुदान बीगु जुल धकाः निर्णय याःगु दु। थुकिं यानाः छुं मखुसां मेगु लत्या तक देशय् पेट्रोलियम पदार्थया वितरण सुलभ जुइगु आशा जूगु दु । खतुं पेट्रोलियम पदार्थ झिके यायेत सरकारं निगू अर्ब तका अनुदान बिउगु थ्व ज्यायात 'कुँइ ध्यबा फुकेगु' धकाः आलोचना याइपिं नं थ्व देशय् मदुगु मखु। खास यानाः पेट्रोल प्रयोग याइपिं अधिकांश मनूत शहरय् च्वनीपिं जूगु कारणं उमिगु लागिं सरकारी धुकुतिं अनुदान बीगु पाय्छि मखु धाइपिनिगु तर्क खः थ्व। तर यथार्थ छु धायेबलय् थ्व पेट्रोल छ्यलीपिं उपभोक्तातय्सं सरकारपाखें निगू अर्ब तका अनुदान काःसां सरकारयात १६ अर्ब तका कर नं पुलाच्वंगु दु। पेट्रोलय् सरकारं प्रति लिटर १३ तका धइथें कर कायेगु यानाच्वंगु दु। पेट्रोल खपट याइपिंपाखें काइगु करयात सरकारं गामय् नं अवश्य छ्यलाच्वंगु दयेमाः। उकिं आवश्यक जूगु इलय् बिउगु अनुदानयात शहरियातय् लागिं छ्यःगु ध्यबा धायेगु उचित मखु। बरु थ्व खँ खः कि पेट्रोलय् अथे अनुदान हे बी म्वायेक गज्याःगु पलाः ल्ह्वनेगु खः, उखेपाखे कुतः यायेमाःगु दु। पेट्रोल नेपालय् दुगु वस्तु मखु। उकिं थुकिया उपभोग फयांफछि म्हो याये माल। थुकिया लागिं मनूतय्त मोटर, मोटरसाइकल सिबें साइकल गयेत प्रोत्साहन बीगु, जलविद्युतया उत्पादन अप्वयेकाः विद्युतीय सवारी साधन प्रयोगय् हयेगु, निजी सिबें सार्वजनिक सवारीयात अप्वः महत्व बीगु आदि छुं अज्याःगु उपायत खः। थुखेपाखे आवंनिसें हे छुं ज्या जुल धाःसा निदँ प्यदँ ला अवश्य नं सफल जुइ। न्हापां 'न्हापांगु पलाः' निं ल्ह्वने माल ।",http://www.nepalmandal.com/content/13861.html
पत्रकारिताय् हावी जुया वःगु राजनीति ,"Posted on Thu May 5, 2011  7:14 pm NST","नेपाल पत्रकार महासंघया २३ क्वःगु महाधिवेशन नकतिनि क्वचाल। महासंघया न्हूगु नेतृत्व ल्ययेगु इलय् जुइगु चुनावय् न्ह्याबलें नं राजनीति दल हावी जुया वयाच्वंगु खःसा थुगुसी थ्व विषययात थीथी पत्रकारतय्सं चर्चाया विषय नं दयेकल। चुनाव पत्रकार महासंघया खःसां अन कांग्रेस, एमाले व माओवादी समर्थित पत्रकारत हावी जुयाच्वंगु दइ। न्हापा न्हापा राजनीतिया थ्व रंग प्रगतिशील पुचः व प्रजातान्त्रिक पुचः धइगु आवरणय् वइगु खःसा आः अज्याःगु सालुगु आवरण नं त्वःताः तप्यंक हे पार्टीया नां कयाः वयेगु शुरु जूगु दु। आः जुयाच्वंगु महासंघय् नं थ्व प्रत्यक्ष अनुभूत जुल । थ्व खः कि पत्रकारिता स्वतन्त्र व निष्पक्ष जुइमाः धाःसां नं थ्व पाय्छि उकथं हे निष्पक्ष व स्वतन्त्र जुइ मखु। पत्रकारिता बिचार पक्षलिसे स्वाःगु विषय जूगु कारणं उकी ज्या याइपिं मनूत छुं कि छुं राजनीतिक बिचाःनाप नं आवद्ध जुयाच्वंगु दइ। तर अथे धकाः थःगु पेशायात मुक्कं राजनीतिक पार्टीतय् न्ह्यवःसा दयेका जुइगु धाःसा पाय्छि मखु। राजनीतिक पार्टीया न्ह्यवःसा जुइगु पत्रकारिता न गबलें स्वतन्त्र जुइ फइ, न निष्पक्ष हे। पत्रकारितायात थुकिं मुक्त यायेगु दायित्व पत्रकारतय्गु हे खः। अझ पत्रकार महासंघया ला झन हे खः। लिसें थज्याःगु खँय् राजनीतिक दलतय्सं नं बिचाः यायेमाः। यदि राज्यया प्यंगूगु अंगया सम्मान बियातःगु पत्रकारिता स्वतन्त्र जुइ मफुत धाःसा देशय् वःगु लोकतन्त्र नं धिसि लाइ मखु। थ्व खँय् राजनीतिक दलत स्पष्ट जुइमाः। पत्रकारिताया थ्व राजनीतिकरण राजनीति व पत्रकारिता निगुलिंया लागिं पाय्छि मखु ।",http://www.nepalmandal.com/content/13827.html
सभासद्तय् इज्जतय् हानं मेगु छगू दाग ,"Posted on Tue May 10, 2011  2:04 pm NST","संविधानसभाय् नेकपा (माले-समाजवादी) पाखें सभासद् जुयाच्वंम्ह शारदा नेपालीं म्हीग नेपालगंजय् अय्लाः त्वनाः क्यंगु तमाशा खंपिं मनूत ताज्जुब चायाच्वंगु दु। ख ला थ्व छम्ह सभासदं याःगु ज्या खः तर थुकिं संविधानसभाय् दुथ्याःपिं फुक्क हे सभासद्तय्त बदनाम यानाच्वंगु दु। इलय् हे संविधान दयेके मफुगु कारणं सभासद्त अथें नं जनताया मिखाय् धू जुयाच्वंगु दु। संविधान दयेकेगु ज्या मयासे खालि भत्ता जक नयाच्वन धकाः हीमीचाःपिं जनतां सभासद्तय्त न्हिनय् हे न्यतालय् दायेगु ज्या तकं याना हःगु दु। सभासद्त आः म्हय् संविधानसभाया तक्मा घाना जुइत मछालापुगु अवस्थाय् थ्यनाच्वंगु दु। अथे हे हीमीचाःपिं मनूतय्सं आः ला सतकय् च्वनाः ६०१ म्ह सभासद्तय् मंकाः सराद्ध तकं यानाहःगु दु। थज्याःगु इलय् सभासद्त धाःसा छगूयां लिपा मेगु कुकर्म यायां जनताया न्ह्यःने झन हे बदनाम जुजुं वयाच्वंगु दु। गुलिं सभासद् कुटनीतिक पासपोर्ट मीगु काण्डय्, गुलिं घूस फ्वनेगु काण्डय्, गुलिं घूस बीगु काण्डय् लानाच्वंगु दु। थ्व ला सभासद्तय्सं याना जूगु पिनें खने दुगु काण्डत खः। खने मदुगु काण्ड अझ गुलि दु, धाये थाकुनि। सभासद्तय् थज्याःगु ज्यां यानाः संविधानसभाय् दुथ्याःपिं इमान्दार सभासद्तय्गु तकं इज्जत वनाच्वंगु दु। थुकिं यानाः थज्याःपिं सभासद्तय्त म्वाःम्वाःसां भत्ता नका तयेगु पलेसा संविधानसभाया म्याद थपे मयायेगु हे वेश जू धाइपिं नं पिहां वयाच्वंगु दु। इमान्दार सभासद् व  संविधानसभाया प्रतिष्ठाय् घाः लाकेगु ज्या याइपिं सभासद्तय्त प्रहरी कारवाही जक मखु संविधानसभाया कारवाही नं यायेमाः ।",http://www.nepalmandal.com/content/13879.html
प्रधानन्यायाधीशया न्ह्यःने ततःधंगु हाथ्या ,"Posted on Tue May 10, 2011  7:44 pm NST","सर्वोच्च अदालतया न्हूम्ह प्रधानन्यायाधीश कथं खिलराज रेग्मीं पदभार ग्रहण यानादीवं हे वय्कःयात निवर्तमान प्रधानन्यायाधीश रामप्रसाद श्रेष्ठया तःधंगु किपालुं झ्याप्प त्वपुया बिउगु दु। भाजु श्रेष्ठं म्होचा ई जक पदय् च्वनाः नं ततःधंगु हे ज्या यानाः आः तक वःपिं फुक्क प्रधानन्यायाधीशत मध्ये नं दकलय् अप्वः लोकं ह्वानावंगुलिं आः वय्कःयां लिपा वइम्ह प्रधानन्यायाधीश गज्याःम्ह जुइ धइगु न्ह्यसः सकभनं पिदनाच्वंगु दु । थ्व ई सर्वोच्च अदालत आपालं कथंया विकृतिं यानाः जनताया दथुइ अलोकप्रिय जुयाच्वंगु ई खः। न्याय ख्यलय् जुइगु भ्रष्टाचार आः आम चिउताःया विषय जुयाच्वंगु दुसा थुकिं यानाः न्यायालय प्रति जनताया विश्वास पाः वनाच्वंगु अवस्था दु। अज्याःगु इलय् छझाः झुलुक्क त्वये थें वःम्ह रामप्रसाद श्रेष्ठं सर्वोच्च अदालत आः थथें जनताया मिखां कुतुं वनी मखुनि धकाः विश्वास यायेबहःगु चिकिचाप्वाःगु छप्वाः मत च्याकादीगु खः। उलि ज्या यानाः हे वय्कलं थःगु व्यक्तित्वयात जिक्व विराट यानादिल। उकिं आः वय्कःया थें हे ज्या यानाः थःगु व्यक्तित्वयात नं अथे हे तःधंकेगु तःधंगु हाथ्या प्रधानन्यायाधीश रेग्मीया ब्वहलय् लाः वयाच्वंगु दु। धायेत ला वय्कलं भाजु श्रेष्ठं शुरु याना थकूगु ज्यायात थम्हं नं निरन्तरता बी ला धयादीगु दु। तर ज्या यायां वनेबलय् थम्हं हे मचायेक अनियमितताया चक्करय् लाः वनाच्वनेफु, थुकी सतर्क मजुसें मगाः। न्यायालय राज्य व्यवस्थाया दकलय् बल्लाःगु थां खः। यदि थ्व थां कमजोर जुल धाःसा राज्य हे असफल जूवनेफु। थुकियात धिसिलाका तयेगु तःधंगु जिम्मेवारी रेग्मीया ब्वहलय् दु ।",http://www.nepalmandal.com/content/13894.html
आः नं वइतिनि ला राष्ट्रिय सरकार? ,"Posted on Wed May 11, 2011  9:50 pm NST","एमाले दुने ब्वलनाच्वंगु आन्तरिक कचवंया झ्वलय् आः प्रधानमन्त्री एवं एमालेया अध्यक्ष झलनाथ खनालं वइगु जेठ १४ गते दुने हे राजीनामा यायेमाः धइगु सः नं पिहां वःगु खनेदत। पार्टीया वरिष्ठ नेता केपी ओलीं छगू सार्वजनिक ज्याझ्वलय् न्ववायेगु झ्वलय् थःगु हे पार्टीया अध्यक्ष लिसें प्रम खनालं राजीनामा यायेमाः धकाः तप्यंक इनाप यानादीगु खः। वय्कलं थ्व सरकारं नं राष्ट्रिय सरकार गठन याये मफुगु कारणं न्हापाया सरकारं थें थव सरकारं नं राजीनामा बियाः राष्ट्रिय सरकार गठन याइम्हेसित लँ त्वःता बीमाः धयादीगु खः । तर आः तकया अनुभवं थ्व धाःगु दु कि दलया नेतातय्सं धायेगु यानाच्वंगु राष्ट्रिय सरकार वास्तवय् सम्भव दुगु ज्या मखु। माओवादी दुथाय् कांग्रेस मच्वनेगु व कांग्रेस दुथाय् माओवादी मच्वनीगु निश्चित जूगु कारणं राष्ट्रिय सरकारया खँ ल्हानाः आः मेमेगु ज्याय् नापं पंगः थनेगु कुतः सुनां नं मयाःसां जिउ। केपी ओलीं नं राष्ट्रिय सरकार गठन याये फइ मखु। माधव नेपालयात थथे हे यानाः राजीनामा काःगु कारणं आः झलनाथ खनालं नं अथे यानाः राजीनामा बीमाः धइगु बालहठ हे वय्कलं क्यनादीगु खःसा व मेगु हे खँ जुल। यदि अथे मखु, आः न्ह्याथे यानाः नं याउँक न्ह्याः वनेगु खःसा आः हानं नं सरकार परिवर्तनया वेवकुफी सुनां नं मयाःसां जिउ। आःया ध्यान पूवंक हे शान्ति व संविधानय् वनेमाः। सरकार हिलाच्वनेगु  कुतः वास्तवय् चुनावय् बुनाः हीमी चासें संविधानसभायात हे असफल यायेत स्वयाच्वंपिं मनूतय्गु चाल जक खः धइगु खँ पुष्टि हे जुइधुंकूगु दु। आः उकी लगे जुइगु पाय्छि मखु ।",http://www.nepalmandal.com/content/13914.html
लादेनयात स्यायेधुंकाः विश्व झन तनावपूर्ण ,"Posted on Thu May 12, 2011  5:23 pm NST","अन्तर्राष्ट्रिय आतंकवादी धयातःम्ह ओसामा बिन लादेनयात पाकिस्तानया एबोटावादय् सुलाच्वंगु अवस्थाय् अमेरिकी सेनां स्याना बीवं पाण्डोराया बाकस चायेके थें अनेक कथंया न्ह्यसः पिदंगु दु। थ्व मामिलाय् दकलय् अहम् न्ह्यसः पिहां वःगु दु, बिन लादेन पाकिस्तानय् सुलाच्वंगु खःसा उकिया जानकारी पाकिस्तानं छाय् मबिल? गनं पाकिस्तानं ओसामा व ओबामा निगुलिंयात ठिक्क जुइ कथंया 'डबल स्टाय्ण्डर्ट' नीति जकं ज्वनाच्वंगु मखु ला? छखे थ्व न्ह्यसः दुसा मेखे सुं छम्ह अमुक मनूयात ज्वनेगु नामय् मेगु देशया सार्वभौमिकतायात हे वास्ता मयासे अमेरिकां पाकिस्तानय् थःगु सेना छ्वये जिउ ला? उकिया लागिं पाकिस्तानया अनुमति कायेमाः लाकि म्वाः? उकिया नापं मेगु छगू नं न्ह्यसः पिहां वःगु दु, अमेरिकी सेनां आक्रमण याः वंबलय् बिन लादेन निःशस्त्र हे च्वनाच्वंगु खः। अज्याःम्ह निशस्त्र मनूयात ज्वनेगु ज्या मयासे छाय् अन हे स्यायेगु ज्या यात? थुकिं लादेन ति हे अमेरिका नं हिंस्रक व खतरनाक खः धइगु खँ मक्यं ला? थ्व खास यानाः अज्याःगु न्ह्यसःत खः गुकिया लिसः बीगु लागिं छुं अनुसन्धान यानाच्वनेम्वाः। थ्व सम्बद्ध देय्तय्गु नैतिकतालिसे स्वानाच्वंगु विषय खः। उकिसनं लादेनयात स्यायेधुंकाः वयागु अल-कायदां याइगु आतंकवादी कारवाही बन्द जुइला धइगु मेगु अह्म न्ह्यसः ला ल्यं हे दनि। थुपिं फुक्क न्ह्यसःतय्सं लादेन धुंकाःया विश्वयात अझ तनावपूर्ण, अझ आतंकपूर्ण याना बीगु संकेत धाःसा बियाच्वंगु दु। मुख्य थुइकेमाःगु खँ थन सुलाच्वंगु दु ।",http://www.nepalmandal.com/content/13937.html
प्राकृतिक विपत्ति व दलतय्गु ध्यान ,"Posted on Sat Aug 14, 2010  11:42 pm NST","देशय् थौंकन्हय् न्हिंन्हिं हे गनं चलः वनाःसा गनं खुसिबाः वयाः मनू सिनाच्वन धइगु कारुणिक समाचारत पिहां वयाच्वंगु दु। दैवी प्रकोपय् लानाः मनू सीगु खँ आः सामान्य थें जुइधुंकल। अझ उकुन्हु सर्पं न्यानाः तकं स्वम्ह मस्तय्सं अकालय् मृत्यु वरण यायेमाःगु नुगः खुल्ल मिनीगु समाचार नं वल। राज्यं थुकियात अझ नं छगू समाचारया रुपय् हे जक ब्वनाच्वंगु खःसा थ्व मेगु विडम्बनाया विषय जुइफु। थ्व ई हे वाफय्, खुसिबाः आदि वयाः धनजनया हन्ताः जुइगु ई खः। तर झीथाय् उद्धार यायेगु उपयुक्त प्रणाली धाःसा अझ नं मदुनि। न अज्याःगु दैवी प्रकोपयात न्यून यायेगु छुं पूर्व तयारी हे दु। थज्याःगु प्रकोपया इलय् सर्वसाधारणया ज्यान बचे यायेगु जिम्मा सेना वा प्रहरीया जक मखु मेपिं नं सकलें सवल मनूतय्गु जुइमाः। थनया राजनीतिक पार्टीतय्सं वाईसीएल, युथ फोर्स वा तरुण फोर्स धाःगु दयेकाः शहरय् थःगु 'मसल' क्यनाच्वंगु दु तर गामय् जुइगु थज्याःगु विपत्तिया इलय् धाःसा अज्याःगु फोर्सया छम्ह कार्यकर्ता नं खने दइ मखु। राजनीतिक पार्टीया थज्याःगु फोर्स छु थवंथवय् गोलीं कयेकाः ल्वायेत जक खः ला? जनताया सेवा यायेत मखु? राज्यपाखें याये मफुगु उद्धारया ज्या थुमिसं याना बिउसा हे जक थुमित जनताया सेवा याइगु फोर्स धाये फइगु खः । मेखे राज्यपाखें नं कम से कम थज्याःगु इलय् थःपिनि सुरक्षा व मेमेगु निकाययात चुस्त याना तये फुसा आपालं मनूतय्त अकालं सीगुपाखें बचे याये फइगु खः। थज्याःगु विपत्तिया इलय् नं दलत सरकार दयेकेगु ज्याय् हे तन, मन व 'धन' बियाः लगे जुयाच्वंगु धाथें नं दुःखया खँ खः ।",http://www.nepalmandal.com/content/9330.html
हानं जुजु लित हयेगु असम्भव राजनीति ,"Posted on Sun Aug 15, 2010  7:57 pm NST","नेपाःया राजनीति आः अग्रगमन सिबें पश्चगमनपाखे वनाच्वंगु आभास वःगु दु। राजनीतियात न्ह्यःने न्ह्याकेमाःपिं नेतातय्सं आः थुकियात लिउने यंकाः समाप्त जुइधुंकूगु राजतन्त्रयात नं हानं म्वाका हयेगु अभ्यास यानाच्वंगु संकेतत पिहां वःगु दु। आः नकतिनि हे नेपाः वःम्ह भारतया पुलांम्ह राजदूत केभी राजनं पुलांम्ह जुजु ज्ञानेन्द्रयात गोप्य रुपं नापलाःगु थुकिया हे छगू अंश खः धायेमाः। देशय् 'सांस्कृतिक राजतन्त्र'या चर्चा वयाच्वंगु इलय् लाक्क भारतया सुं मनू वयाः पुलांम्ह जुजुयात नापलायेगु ज्या यात धाःसा उकिं छु संकेत याइ धइगु अथें नं सीदु। उकुन्हु तिनि माओवादीया अध्यक्ष प्रचण्डं जुजुवादी पार्टी राप्रपा नेपालया नेतातय्त नापलाःगु इलय् नं जुजुयात हानं गय् यानाः लित हयेगु धइगु खँय् चर्चा जूगु खँ नं पिहां वःगु दु। उगु खँल्हाबल्हाय् यदि आवश्यक जुल धाःसा जुजुयात 'सांस्कृतिक राजतन्त्र' या रुपय् लित हयेफइ धकाः बिचाः ब्याकूगु नं चर्चा दु। देशय् न्हूगु संविधान दयेके मफयाच्वंगु, प्रधानमन्त्री छम्ह तकं ल्यये मफयाच्वंगु, शान्ति प्रक्रिया थातं लाये मफयाच्वंगु नं गनं थज्याःगु हे ज्याखँत क्वःछी मफयाः जकं खः ला धकाः शंका मजूगु नं मखु। थ्वहे इलय् नेपाःया राजनीतिइ न्हापांनिसें चलखेल याना वयाच्वंम्ह छम्ह भारतीय कुटनीतिक मनुखं नेपाःया भ्रमण यानाः पुलांम्ह जुजुयात समेत नापलाःगु घटनां थज्याःगु फुक्कं शंकायात पुष्टि यायेत आधार बीगु स्वाभाविक खः। तर नेपाःया लागिं थ्व बांलाःगु खँ धाःसा मखु। गुगु लक्ष्य ज्वनाः देय् न्ह्यःने वनेधुंकूगु खः उकियात हानं लित हयेगु ज्या जुल धाःसा उकिं देय्यात तःधंगु दुर्घटनापाखे यंकीगु निश्चित दु ।",http://www.nepalmandal.com/content/9347.html
निर्णय याये मफयाः कायल एमाले ,"Posted on Sun Aug 22, 2010  10:53 pm NST",प्रधानमन्त्री चुनावय् तटस्थ च्वनेगु धकाः निर्णय यानातःगु एमालेयात आः थ्व तटस्थताया निर्णय हे घाघः जुया वःगु दु। यद्यपि सकलें राजनीतिक पार्टीत छथाय् च्वनाः राष्ट्रिय सरकार गठन मयायेगु खःसा बहुमतया सरकार दयेकेगु ज्याय् थःपिं सहभागी जुइ मखु धकाः एमालें कयाच्वंगु अडान अझ नं सान्दर्भिक धाःसा जूनि। एमालेया आन्तरिक समस्यायात थुइकेगु खःसा थ्व पार्टीयात आः तक बचे यानातःगु धाःसा हानं थ्वहे तटस्थताया निर्णयं खः। एमाले दुने कांग्रेसलिसे सरकार दयेकेमाः व माओवादीलिसे सरकार दयेकेमाः धइगु निगू स्पष्ट खेमा दु। थ्व विभेदं पार्टीयात विभाजन तक थ्यंका बीगु खतरा दु। निखरें मवँसे तटस्थ च्वना बिउगु कारणं पार्टी दुने अज्याःगु खतरा मवल । तर तटस्थतां एमालेया आन्तरिक समस्या समाधान जूसां राष्ट्रिय समस्यायात धाःसा अझ तच्वयेका बिउगु दु। एमाले व मधेशवादी मोर्चाया तटस्थताया कारणं वंगु लछि न्ह्यवंनिसें देशय् न्हूम्ह प्रधानमन्त्री ल्ययेत जुयाच्वंगु कुतः विफल जुयाच्वंगु दु। लिसें तटस्थताया निर्णयं एमालेयात निर्णय बीगु क्षमता मदुगु पार्टी कथं बदनाम नं यानाच्वंगु दु। अज्याःगु अवस्थाय् एमालें छगू न छगू ठोस निर्णय यानाः न्ह्याः वनेमाःगु अतिकं आवश्यक जुइ। तटस्थ च्वनेगु निर्णययात हीकाः मतदान यायेगुपाखे वनेमाः धकाः केन्द्रीय कमिटीया बैठकं नं निर्णय याये मफयेवं एमालें आः थ्वयात पार्टीया पोलिटब्युरोय् यंकूगु दु। तर पोलिटब्युरो नं निर्णय यायेत ताःलानाच्वंगु धाःसा मदु। एमाले थ्व निर्णयहिनतां याकनं पिहां वःसा हे बांलाः। थुकिं एमाले जक मखु मुलुकया नं हित जुइ ।,http://www.nepalmandal.com/content/9426.html
माग संवोधन मजुयाः आन्दोलित जनजाति ,"Posted on Mon Aug 16, 2010  9:43 pm NST","आदिवासी जनजातितय्सं थःपिनि मागयात राज्यं संवोधन मयाःगु खँयात कयाः आन्दोलन न्ह्याकाच्वंगु दु। थ्व झ्वलय् म्हिगः तिनि नेपाल आदिवासी जनजाति महासंघया ग्वसालय् देय्न्यंकं चक्काजाम ज्याझ्वः जुल। चक्का जामं जनजातिया आन्दोलनयात कयाः सकस्यां ध्यानाकर्षण याःगु दयेमाः। तर जनजातिया मुद्दा राज्यया ध्यानय् हे मवंगु विषय धाःसा मखु। राज्यं थुकियात ध्यानय् तयाः नं वास्ता जक याना मच्वंगु खः। नेपालय् थौं गुगु राज्य पुनर्संरचनाया खँ वयाच्वंगु खः, व वास्तवय् जनजातिया मुद्दायात संवोधन यायेगु लागिं हे जुयाच्वंगु खः। यदि आः देशय् राज्य पुनर्संरचनाया खँ छखे लात धाःसा जनजातिया मुद्दा नं छखे लाइ। अय् जुयाः जनजातितय्सं थ्व मुद्दायात न्ह्याथे यानाः नं न्ह्यःने तयाः सकस्यां मिखाय् लाका तयेमाःगु दु। अले जनजातिया थ्व माग पूमवनीगु धइगु जनजातिया लागिं जक हानीया विषय मखु। थुकिं यानाः असन्तुष्ट जुइपिं जनजातितय्सं पिकाइगु विद्रोहं मुक्कं देय्यात हे हानं मेगु कथंया द्वन्द्वया चक्रय् लाका बीगु खँयात झीसं ल्वःमंके मजिउ। तर थौं देय्या राजनीति गुगु गतिं न्ह्यःने न्ह्याः वनाच्वंगु खः, उकियात स्वयाः धायेगु खःसा आः जनजातिया मुद्दायात फयांफछिं मेखे हे लाकेत कुतः जुयाच्वंगु खः ला धइगु हे आभास जुयाच्वंगु दु। राजनीतिक पार्टीत थवंथवय् सत्ता समीकरणय् तक्यनाच्वंगु कारणं यानाः जनजातिया मुद्दायात सुनां हे संवोधन यानाच्वंगु मदु। थुकिं यानाः अन्ततः राजनीतिक पार्टीतय् ख्वाः स्वयाच्वनां जक जनजातिया अधिकार प्राप्त जुइगु मखुत धइथेंज्याःगु आभास जुयावःगु दु गुकिया विकल्प धइगु हानं नं आन्दोलन बाहेक मेगु मखु ।",http://www.nepalmandal.com/content/9362.html
लुँ झिके यायेगु खँय् हानं विवाद ,"Posted on Mon Aug 23, 2010  9:38 pm NST","लुँ झिके यायेगु खँयात कयाः राष्ट्र बैंक व लुँवहः व्यवसायीतय् दथुइ ब्वलंगु कचवं झन तच्वयावंगु दु। राष्ट्र बैंकपाखें न्हूगु मौद्रिक नीति सार्वजनिक याःगु इलय् गुगु व्यवस्था याःगु खः आः कार्यान्वयन याःबलय् उकिया अःखः जुल धासें लुँवहः व्यवसायीतय्सं न्हूगुया नीतिया विरोध याःगु दुसा उकियात हे कयाः म्हिगः व थौं थःपिनि पसः नं बन्द याःगु दु । मौद्रिक नीति सार्वजनिक याःगु इलय् नेपाल सुनचाँदी व्यवसायी संघया सिफारिस कथं निजी ब्यापारीतय्सं नं तप्यंक लुँ झिके याये दइ धकाः नीति दयेकूगु खः। तर आः वयाः 'क' वर्गया बैंक मार्फत व नं मेगु निगू संगठनया समेत सिफारिसपाखें लुँ न्याये दइ धइगु नीति हःगु कारणं लुँवहः व्यवसायीत मारय् लाइगु जूवंगु दु। थथे जुइबलय् स्वनिगःया स्थानीय लुँवहः व्यवसायीत दकलय् तःधंगु मारय् लाइगु खनेदु। छाय्धाःसां ज्या यायेगु लागिं उमिके लुँ धइगु हे दइ मखु। छगू ला लुँ न्यायेत बैंकय् वने माल, व नं सीमित मात्राय् जक न्याये दइ व लुँवहःया ज्या मयाइगु निकाययात तकं लुँ न्याये खनीगु कोटा तया बिउबलय् धाथें लुँवहःया हे जक ज्या याइपिं व्यवसायीत पीडित जुइगु स्वाभाविक खः। सरकारया थज्याःगु नीतिं यानाः समस्याया समाधान पिकायेगु सिबें नं व्यवसायीतय् दथुइ फुट हयेगु व समस्यायात झन तच्वयेकेगु जक ज्या याना बीगु खनेदु। कि मखुसा थज्याःगु नीति हये न्ह्यः हे सम्बन्धित सकलें पक्षया व्यवसायीत नापं तयाः छगू सहमति पिकायेमाःगु खः। अज्याःगु छुं हे मयासे थः यत्थे ज्या याःगु कारणं थुकिं देशय् हानं छक्वः लुँ तस्करीया ज्यायात च्वन्ह्याका बीगु खतरा पिहां वःगु दु ।",http://www.nepalmandal.com/content/9440.html
कांग्रेस दुने ब्वलना वःगु स्वंगूगु धार ,"Posted on Tue Aug 24, 2010  9:40 pm NST","ऐतिहासिक महाधिवेशनया न्ह्यःने वनाच्वंगु नेपाली कांग्रेसया नेतृत्व कायेगु लागिं स्वंगूगु धारया उदय जूगु दु। दशकौं तक परम्परागत बिचाः व कार्यशैली ज्वनाः न्ह्यानाच्वंगु नेपाली कांग्रेसयात आः पूर्ण रुपं हे नवीकरण याना यंकेगु ताः तयाः थ्व स्वंगूगु धारया उदय जूगु खः। कांग्रेस दुने थ्व धारया गुलि बांलाःगु पकड दु व ला आः थथें धायेफुगु अवस्था मदुनि। अथे खःसां कांग्रेस दुने सदां नं नवीनतम बिचाः न्ह्यःने हयाः पार्टी नेतृत्वयात ईयात ल्वःगु लँपुइ न्ह्याकेगु ज्याय् थ्व धारं विगतय् नं तःधंगु योगदान याःगु खँ थ्व इलय् लुंमेकेगु पाय्छि जुइ। वर्तमान ई कांग्रेसं न्हापांनिसें गुगु सोच ज्वना वःगु खः व स्वयां पूर्ण रुपं फरक ई खः। थज्याःगु ऐतिहासिक घडीयात पुलांगु हे परम्परागत बिचाःया नेतातय्सं नेतृत्व बी फइ मखु। यदि बीगु कुतः यात हे धाःसां उकिं इतिहासयात मखुगु दिशाय् मोडे यायेगु दुस्साहस जूवनेफु। उकिं थ्व न्हूगु युगयात ल्वःगु निकास बीगु खःसा न्हूगु हे सोचयात नेतृत्व बीगु सान्दर्भिक जुइ। न्हूगु नेपाः गणतन्त्र, संघीयता व धर्म निरपेक्षताया एजेण्डा ज्वनाः खडा जुइत्यंगु दु। नेपाली कांग्रेस दुने थुगु एजेण्डाप्रति शुरुंनिसें हे स्पष्ट बिचाः तया वयाच्वंगु पुचः धइगु थ्वहे वर्तमानया 'स्वंगूगु धार' खः। थ्व उपलब्धीत चूलायेधुंकाः उकियात संस्थागत यायेगु जिम्मा नं थ्वहे धारयात बीगु अतिकं आवश्यक नं जू। लिसें स्वयम् कांग्रेसयात नं क्वपुलांगु इतिहासं पित हयाः थौंया नीछगूगु शताव्दीयात ल्वःगु पार्टी दयेकेगु खःसा अन दुने उदय जुया वःगु स्वंगूगु धारयात भावी नेतृत्वया जिम्मा बीगु सकलें कार्यकर्ता व नेतातय् बुद्धिमानी हे जुइ ।",http://www.nepalmandal.com/content/9457.html
अग्नी एअरया दुःखद् विमान दुर्घटना ,"Posted on Wed Aug 25, 2010  9:00 pm NST","देय्या राजनीतिइ वयाच्वंगु गन्जागोलया दथुइ म्हिगः छगू दुःखद् घटना जुल, अग्नी एअरया विमान दुर्घटना। खतुं राजनीतिलिसे छुं स्वापू दुगु विषय थ्व मखु, तर थ्व दुर्घटनाया समाचारं नेपाःमितय्त अझ दुःखित धाःसा अवश्य याना बिउगु दु। उकी लानाः स्वम्ह चालक दल नापं झिंछम्ह यात्रु यानाः मुक्कं झिंप्यम्हेसिया ज्यान वंगु दु। जहाज येँनं वंगु खःसां दुर्घटना धाःसा मकवानपुरया शिखरापुर धाःगु थासय् जूवन । दुर्घटनाया वास्तविक कारण छु खः, उकिया तथ्य खँ ला लिपा वइ हे तिनि जुइ, तर म्हिगः सुथय् मदिक्क वा वयाच्वंगु इलय् लुक्ला थेंज्याःगु हिमाली लागाय् उगु विमान छाय् ब्वयेकल थुकी धाःसा वहस जुयाच्वंगु खनेदु। चालक दलया लापर्वाही, यात्रुतय् दवाव, सही सुचंया अभाव वा अस्वस्थ प्रतिस्पर्धाया लिच्वः? सामान्यतया अथे वा वयाच्वंगु इलय् मेमेगु हवाई उडान तकं प्रभावित जुयाच्वंगु खबर वयाच्वंगु दु। तर लुक्ला थेंज्याःगु थासय् विमान ब्वयेकूगु व अन थ्यंकाः विमान दिके मछिं धायेवं लिहां वःगु खँ स्वयेबलय् उगु उडान अस्वाभाविक रुपं जूगु संकेत खनेदु। यदि उडान थुकथं हे जूगु खःसा नेपाःया निजी क्षेत्रया हवाई सेवा व उमि दथुइ जुयाच्वंगु प्रतिस्पर्धायात पुनर्मूंल्यांकन यानाः स्वयेमाःगु जुया बी । नेपाः छगू आपालं हिमाल व पहाडं जाःगु देय् जूगु कारणं हवाई सेवा थनया छगू महत्वपूर्ण विषय जुयाच्वंगु खँय् विवाद मदु। उकियात ध्यानय् तयाः थन आपालं निजी हवाई सेवात नं खुले जुयाच्वंगु दु गुकियात लसकुस हे यायेमाः। तर अप्वः सेवा खुले जू थें सुरक्षा नं अप्वः बीमाः धइगु खँ थज्याःगु दुर्घटनातय्सं पुष्टि यानाच्वंगु दु ।",http://www.nepalmandal.com/content/9469.html
सहमतिया निंतिं एमालें न्ह्याकूगु पहल ,"Posted on Thu Aug 26, 2010  8:18 pm NST","न्यागू चरण तक चुनाव यानाः नं प्रधानमन्त्री ल्यये मफुसेंलि एमालें आः राष्ट्रिय सहमतिया सरकार गठन याये फयेमा धकाः न्हूगु कथं पहल शुरु याःगु दु। थःपिंसं धयाच्वनागु सहमतिया सरकार गज्याःगु जुइमाः धइगु बारे लिखित रुपं आधारपत्र हे तयार यानाः थीथी पार्टीतय्त लःल्हाना बिसें एमालें थ्व पहल शुरु याःगु खः। थुकियात सार्थक यायेगु लागिं एमालें म्हिगःनिसें राजनीतिक पार्टीतलिसे सहलह नं शुरु याःगु दु । देशय् राष्ट्रिय सहमतिया सरकार गठन याये मफइगु खःसा प्रधानमन्त्री ल्ययेगु ज्याय् थःपिं सहभागी जुइ मखु धकाः एमाले तटस्थ च्वनेगु यानाच्वंगु दु। एमालेया तटस्थताया कारणं यानाः हे प्रधानमन्त्री ल्यये मफयाच्वंगु खँयात नं थन नकारे याये मछिं। तर एमालें सुयातं समर्थन यानाः सरकार गठन हे यात धाःसां नं उगु सरकार संविधान निर्माण यायेत धाःसा ताःलाइगु सम्भावना मदु धइगु तर्क तसें एमाले तटस्थ च्वंगु खः। तर चुनावय् उम्मेदवारी बियाच्वंगु पार्टीतय्सं एमालेया तटस्थताया वावजूद नं प्रधानमन्त्री ल्यये धकाः न्याक्वः तक याःगु कुतः विफल जुइवं आः छु यायेगु धकाः हानं न्हूगु बिचाः यायेत बाध्य जूगु दु। थ्व बाध्यताया दथुइ एमालें राष्ट्रिय सहमतिया सरकार दयेकेत थ्व पहल शुरु याःगु दु। थुकियात लसकुस यायेमाः। राष्ट्रिय सहमतिया लागिं सुनां कि सुनां पहल ला याये हे माः। एमालें थ्व भाला काःगु दु, उकिं मेमेगु पार्टीतय्सं नं एमालेया पहलय् साथ बियाः राष्ट्रिय सहमति कायम यायेत बः बीमाःगु आवश्यकता दु। थ्व समस्यायात ताःहाकः याना तयेगु आः छुं नं कथं पाय्छि मखयेधुंकूगु खँयात दलतय्सं वाःचायेकेमाः ।",http://www.nepalmandal.com/content/9493.html
कांग्रेस धाथें हे जिम्मेवार जुइमाःगु ई ,"Posted on Fri Oct 29, 2010  9:42 pm NST","प्रधानमन्त्री ल्ययेगु लागिं संसदय् जुयाच्वंगु नाटकीय चुनावयात कयाः आः छगू ठोस निष्कर्ष पिकायेमाःगु आवश्यकता ब्वलंगु दु। माओवादीयात ध्याक्वय् लाकेगु रणनीति कथं कांग्रेसं प्रधानमन्त्री ल्ययेगु थ्व चुनावयात प्रयोग यानाच्वंगु खनेदु। धायेत ला प्रधानमन्त्री ल्ययेगु ज्या व संविधान दयेकेगु ज्या अलग अलग खः धकाः कांग्रेसं हे धायेगु यानाच्वंगु दु तर व्यवहारय् धाःसा वहे कांग्रेसं प्रधानमन्त्री चुनाव व संविधान निर्माणया ज्या नापं सेना समायोजनया ज्यायात समेत छगू हे बास्केटय् तयाः ज्या यानाच्वंगु दु। माओवादीं यायेमाःगु ज्याखंत व थःपिंसं यायेमाःगु ज्यायात नापं हे प्याकेजया रुपय् यायेगु धकाः कांग्रेसं हयाच्वंगु प्रस्तावया बांलाक व्याख्या अझं जूगु मदुनि। देशय् पूर्ण सरकार वयेधुंकाः जक याये फइगु अज्याःगु मागयात आः सम्पूर्ण प्रक्रिया हे अवरुद्ध जुइकथं न्ह्यःने तयेगु कांग्रेसया कुतः पाय्छि मखु। छम्ह हे मनू झिंस्वक्वः झिंस्वक्वः तक छगू हे चुनाव ल्वानाः नं लिच्वः पिहां मवइगु धइगु धाथें नं लज्याया विषय खः। कांग्रेसं थ्व लज्जायात वाःचायेके मफुगु  धाःसा विडम्बनाया विषय खः। एमाले तःगू चरण तक तटस्थ च्वंगु खंयात कयाः कांग्रेस सभापति सुशील कोइरालां हे छक्वः धयादीगु खः, थ्व ईयात ताःहाकः यानाच्वने मते, एमालें गन तये न्ह्याः अन हे भोट तःसां जिउ। अबलय् एमालें यानाः अवरुद्ध जुयाच्वंगु प्रक्रिया आः कांग्रेसं यानाः हानं अवरुद्ध जू वंगु दु। कांग्रेसं थःत धाथें हे छगू जिम्मेवार पार्टी खः धकाः दावी यायेगु खःसा थज्याःगु मचाखँ त्वःताः आः निकास मालेत जिम्मेवारी ढंगं हे पिहां वयेमाःगु आवश्यकता दु। कांग्रेसं थःगु परिपक्वता क्यनेगु ई थ्वहे खः ।",http://www.nepalmandal.com/content/10457.html
"अनमिन, नेपाली सेना व राजनीतिक दल ","Posted on Fri Aug 27, 2010  9:10 pm NST",नेपालय् न्ह्यानाच्वंगु शान्ति प्रक्रियायात सफल यायेगु ताः तयाः नेपाः वयाच्वंगु राष्ट्र संघीय मिशन अनमिनया विरुद्ध आः नेपाली सेना हे खने दयेक मैदानय् कुहां वःगु दु। नेपाली सेनाया प्रधानसेनापति छत्रमान गुरुङ थः हे थौंकन्हय् थीथी पार्टीया नेतातय् छेँय् छेँय् वनाः अनमिन विरुद्ध लबिङ याना जूगु व म्हिगः जुइमाःगु मंकाः अनुगमन समितिया बैठकय् मवःगु घटनां क्यनाच्वंगु दु कि थ्व मामिलाय् आः नेपाली सेना नी हे यानाः कुहां वयेधुंकूगु दु। नेपाली सेनाया थ्व सक्रियता गुगुं नं कथं स्वस्थ मखु। अनमिनयात नेपाः सःतूगु नेपाली सेनां मखु। थ्व ला फुक्क हे दलतय्गु सहमतिं नेपाः सःतूगु खः। तर थौं नेपाली सेनां वयाः अनमिनयात लिहां हुँ धायेगुया अर्थ दलतय्सं न्हापा यानातःगु उगु निर्णय गलत खः व उकियात थःपिंसं पालना याये मखु धाःगु खः। राजनीतिक पार्टीतय् सहमतिं यानातःगु अज्याःगु निर्णय पालना याये मखु धायेगु अधिकार सेनायात गनं वल? यदि अनमिनं यानाच्वंगु छुं ज्या थःत चित्त मजूगु खःसा उकियात राजनीतिक च्यानलपाखें संवोधन यायेमाःगु खः। जेएमसीसीया बैठकय् वये मखु धकाः सेना थम्हं हे धायेगु अधिकार सेनायात मदु। यदि सरकारं उगु बैठकय् वने मखु धकाः निर्णय याःसा जक सेना मवनेगु खः। नेपाल सरकारं अज्याःगु निर्णय याःगु मदुनि। थज्याःगु खँय् राजनीतिक पार्टीत नं सतर्क जुइमाः। थौं सेनां माओवादीया खँय् हस्तक्षेप याः वल। कन्हय् राजनीतिक दलतय्सं याःगु मेमेगु खँय् नं हस्तक्षेप याः वइ। यदि आः हे सेनायात नियन्त्रणय् मतल धाःसा कन्हय् सेनां हे दलतय्त नियन्त्रणय् तइगु सम्भावनाया थ्व शुरुवात खः ।,http://www.nepalmandal.com/content/9513.html
प्रचण्डं हयाच्वंगु स्वंगू देय्या सुरक्षा सवाल ,"Posted on Sun Oct 31, 2010  9:42 pm NST","माओवादीया अध्यक्ष प्रचण्डं आः नकतिनि यानादीगु चीन भ्रमण लिपा छगू न्हूगु प्रस्ताव न्ह्यःने तयादीगु दु। वय्कःया प्रस्ताव खः, नेपाः, भारत व चीन दथुइ छगू सुरक्षा सहमति यायेगु। वय्कलं राजनीतिइ 'फ्लोर' यानादीगु थ्व बिचाःयात सुनां नं खास हे चिउताः तयाच्वंगु मदुसां वय्कलं धाःसा लगातार हे थ्व बिचाः न्ह्यःने हयां तुं च्वंगु दु। खतुं वय्कलं हयादीगु थ्व प्रस्तावया पूर्ण व्याख्या अझ नं जूगु मदुनिसा उकियात औपचारिक रुपं वय्कलं गनं तयादीगु नं मदुनि। वय्कलं चीनं लिहां वयेधुंकाः न्ह्यःने हयादीगु प्रस्ताव जूगु कारणं उकियात भारतं शंकाया मिखां स्वइगु स्वाभाविक खः। लिसें नेपाः थौं गुगु राजनीतिक गन्जागोलं न्ह्याः वनाच्वंगु खः अज्याःगु इलय् वयाः थज्याःगु प्रस्ताव न्ह्यःने तयेगु धइगु पाहांचःर्‍हेबलय् मालश्री हाले थें जक खः। वय्कः नेपाःया तःधंगु पार्टीया छम्ह जिम्मेवार नेता जूगु कारणं थ्व इलय् वय्कःया ध्यान थःगु देशया निं समस्या समाधान यायेगुपाखे वनेमाःगु खः। थुकथंया क्षेत्रीय राजनीतिया खँ वय्कलं लिपा जक पिकयादीसा व सान्दर्भिक जुइगु खइ। उकिसनं थौंकन्हय् भारत व चीनया स्वापू न्हापा थें नतुसुतु हे मदुगु अवस्थाय् थें मखु। थज्याःगु छुं सहमति दयेकेमाःगु खःसा व नेपाःया मध्यस्थताय् मखु उपिं निगू देय् थः हे जानाः नं दयेकेफु। यदि अथे मखु, भारतयात चीनया सन्देश थ्यंका बीगु तह तक जक प्रचण्डया भूमिका खःसा व पाय्छि हे खः। वयां अप्वः आःया इलय् प्रचण्डजुया ध्यान उखे मवँसे थःगु देय्या आन्तरिक समस्या समाधान यायेगुपाखे हे केन्द्रित जूसा व बांलाइगु खइ ।",http://www.nepalmandal.com/content/10481.html
गज्याःगु जुइमाः संघीय नेपाःया न्याय प्रणाली? ,"Posted on Mon Nov 1, 2010  8:21 pm NST","संघीय नेपाःया न्याय प्रणाली गज्याःगु जुइमाः व अन नियुक्त जुइपिं न्यायाधीशपिं गनं गय् यानाः नियुक्त जुइ धइगु खँयात कयाः थौंकन्हय् उच्चस्तरीय राजनीतिक संयन्त्र दुने सहलह ब्यानाच्वंगु दु। थुकियात लसकुस यायेमाः। संघीय व्यवस्था गुलि क्वातुइ, प्रान्ततय्त गुलि अधिकार दइ धकाः निर्धारण यायेगु छगू मापदण्ड प्रान्ततय्सं अभ्यास याये फइगु न्यायिक प्रणाली नं खः । नेपाःया वर्तमान न्याय प्रणाली गुगुं नं कथं वैज्ञानिक मजू। थन सर्वसाधारण जनतां न्याय प्राप्त याये खनीगु ला द हे दु, प्राप्त याइपिंसं तं उकियात उपभोग याये खनी मखु। उकिसनं भ्रष्टाचारं यानाः देय्या न्यायालय प्रति जनताया विश्वास बुलुहुँ र्‍हास जुजुं वनाच्वंगु दु। यदि संघीय व्यवस्थाय् नं थज्याःगु हे न्यायालय ज्वनाः प्रवेश यायेगु खःसा उकिं संघीय प्रणालीयात कमजोर याना बी। थौंकन्हय्या गुगु न्यायिक प्रणाली झीथाय् दुगु खः उकियात नं पुनर्संरचना यायेमाःगु अतिकं आवश्यक दु। माल धाःसा न्यायालयय् च्वनीपिं न्यायाधीशत नं कठघराय् दनेमालीगु प्रणाली झीसं हयेमाः। उकियात फयांफछि जनउत्तरदायी दयेकेगु कुतः नं जुइमाः। अय् जुयाः हे न्यायालययात जननिर्वाचित निकायलिसे स्वायेमाःगु खँ न्ह्यःने वयाच्वंगु जुइफु। तर न्यायालययात मेगु गुगुं निकायलिसे स्वानाः तयेबलय् न्यायाधीशत उगु निकायया सम्मान यायेगु सिबें चाकडी यायेगुपाखे लगे मजुइमा, थुखेपाखे नं ध्यान बीमाःगु जरुरी दु। नेपाःया राजनीति व राजनीतिक नेतात अझ नं शुद्ध मजूगु कारणं यानाः कन्हय् वनाः थज्याःगु समस्या ब्वलनीगु नं उतिकं सम्भावना दु। न्याय प्रणाली निर्धारण यायेबलय् थुकी नं ध्यान बीमाः ।",http://www.nepalmandal.com/content/10507.html
भाषा नीतिया खँय् चिला वंपिं पार्टीत ,"Posted on Wed Nov 3, 2010  10:18 pm NST",न्हूगु नेपाःया भाषा नीतियात कयाः हानं विवाद पिहां वःगु दु। संघीय नेपाःया भाषा नीति छु जुइमाः धकाः उच्चस्तरीय राजनीतिक कार्यदल दुने जूगु सहलहं छुं हे लिच्वः पिकाये मफयेवं अन्ततः थ्व ज्या नं भाषा आयोगयात त्वःतेगु धकाः निर्णय जूगु दु। वास्तवय् भाषा नीतिया सवालय् गुगुं हे राजनीतिक पार्टीत अडान कायेत तयार मदु धइगु खँ थुकिं स्पष्ट याःगु दु। थ्व स्वयां न्ह्यः राज्य पुनर्संरचना गय् यानाः यायेगु धइगु खँय् विवाद पिहां वःबलय् छखलकं थ्व ज्या राज्य पुनर्संरचना आयोगयात याके बीगु धकाः सुझाव न्ह्यःने हःगु खः। तर उगु सुझावयात संविधानसभाय् दुथ्याःगु माओवादी लगायतया छुं दलतय्सं विरोध यासें थ्व ज्या आयोगपाखें मखु जनतां निर्वाचित यानाः गठन यानातःगु संविधानसभापाखें यायेमाः धकाः अडान काःगु खः। तर आः भाषा नीति गज्याःगु जुइमाः धइगु खँ भाषा आयोग गठन यानाः जक निर्धारण यायेगु जुइ धकाः प्रस्ताव वःबलय् धाःसा गुगुं हे पार्टीं उकिया विरोध मयाः। देय्या भाषा नीति गज्याःगु जुइमाः धकाः थनया आदिवासी जनजातितय्सं तया वयाच्वंगु सःयात संविधानसभाय् अडानया रुपय् प्रस्तुत यायेत सुं हे राजनीतिक पार्टी तयार मजूगु धाथें नं विडम्बनाया खँ खः। थ्व खँ आयोगया जिम्माय् बियाः थःपिं पन्छे जुइगु ज्या राजनीतिक पार्टीतय्सं याःगु दु। थ्व देशय् जनतां संघीय व्यवस्थाया माग याःगु विभेदकारी भाषा नीतिया कारणं यानाः नं खः। आः भाषा नीतिया खँय् हे पार्टीत स्पष्ट मदुसा थ्व संघीय व्यवस्थां थनया आदिवासी जनतायात धाथें न्याय याइ धकाः गय् यानाः पत्याः यायेगु? छगू आशंका ब्वलंगु दु ।,http://www.nepalmandal.com/content/10566.html
भारतं छ्वया हःगु न्हूगु नक्साया विरोध याये ,"Posted on Thu Nov 4, 2010  11:18 pm NST","गबलय् नेपालय् राजनीतिक संकट वइ अबलय् अबलय् छुं न छुं फोहोरी कासा म्हिताः लबः कायेगु भारतया पुलांगु हे बानी खः। भारतं वहे बानी कथं थुगुसी नं देशय् न्हूगु संविधान च्वयेगु अलमल जुयाच्वंगु इलय् वयाः निगू देय् दथुया सीमा सम्बन्धी छगू न्हूगु प्रस्ताव न्ह्यःने हःगु समाचार प्रकाशित जूगु दु। नेपाः व भारत दथुइ विवाद जुयाच्वंगु आपालं लागायात थःगु भूभाग दुने लाकाः तयार यानातःगु उगु नक्साय् सही याना बी माल धकाः भारतं नेपाःयात बिया हःगु खँ समाचारय् उल्लेख दु। भारतया थ्व प्रस्तावयात सामान्य रुपं जक कुंखिनाः मगाः। निगू देय् दथुया सीमा समस्या धइगु निपी प्यपी जग्गाया जक खँ मखु। थ्व उमिगु सार्वभौमिकतालिसे समेत स्वाःगु विषय खः। थज्याःगु विषयय् याकःचां निर्णय यायेगु अधिकार गुगुं नं देय्या सरकार वा पार्टीयात दइ मखु। उकिया लागिं राष्ट्रिय सहमति व गहन प्राविधिक अध्ययन जुइमाः। सीमा सम्बन्धी खँ गुलि संवेदनशील जुइ धइगु खँ भारतं मथूगु खइ मखु। थज्याःगु विषय तकं छुं हे छलफल मयासे सुटुक्क सही याकेत छ्वया हयेगु भारतया थ्व ज्यायात गुगुं नं कथं इमान्दार पलाः धाये फइ मखु। थ्व आः जक मखु, न्हापा न्हापा नं भारतं नेपाःलिसे थज्याःगु हे व्यवहार याना वयाच्वंगु दु। सन् १९५० या असमान मैत्री सन्धि, सन् १९६५ या सैन्य सन्धि, सन् १९९१ या सन्धि लगायत गण्डकी, कोशी सन्धि फुक्क हे भारतं थज्याःगु हे जटिल राजनीतिक परिस्थितिया लबः कयाः सम्पन्न यानातःगु खः। थौंया न्हूगु युगय् नं वहे व्यवहार यानाच्वन धइगुया अर्थ नेपाःयात भारतं अझ नं बांलाःगु मिखां मस्वःनि धइगुया हे दसि खः ।",http://www.nepalmandal.com/content/10585.html
सुयातं विश्वास मदुगु गोप्य वार्ता ,"Posted on Sun Nov 14, 2010  6:37 pm NST","शान्ति, संविधान व सरकार निर्माणय् वयाच्वंगु व्यवधान चीकेगु ताः तयाः स्वंगु तःधंगु राजनीतिक पार्टीया शीर्ष नेतातय् गोप्य वार्ता शुरु जूगु दु। खतुं थ्व वार्तापाखें नं छुं हे लिच्वः पिहां वइ धइगु खाय् सुयां विश्वास दुगु ला मखु, मनूतय्सं विश्वास मयाः थें शीर्ष नेतातय् न्हापांगु बैठक बिनाः निष्कर्ष क्वचायाः थौं हानं च्वनेगु धकाः सहमति नं जूगु दु। तर न्हापांगु चरणया वार्ता लिपा दलतय् दथुइ तयारीया लागिं धकाः मेगु छुं हे बैठक/वार्ता मजूगु कारणं यानाः थौं च्वनीगु वार्ता नं ताः हे लाइ धकाः आशा यायेगु थाय् धाःसा मदया बिउगु दु । स्वंगुलिं तःधंगु पार्टीया अडान व बिचाः छु खः धकाः सकस्यां सिउ। समस्या समाधान याये धकाः च्वंगु बैठकय् तःधंगु पार्टीतय्सं वहे पुलांगु अडान हे जक प्रस्तुत यायेगु बाहेक मेगु छुं हे मयाः। उमिसं सिउ, सुं छम्हेस्यां थःगु अडान त्याग मयाःतले समस्याया च्वः लुइगु सम्भावना मदु। तर उमित सम्झे याइपिं सु? थुकिया लबः विदेशी शक्तितय्सं कयाच्वंगु द्वपं नं वयाच्वन। तर विदेशी शक्तियात थ्व कासां पिने तयेगु ज्या नं जुयाच्वंगु मदु। मू खा ला छु धायेबलय् स्वंगुलिं तःधंगु शक्तितय्सं धयाच्वंगु खा मुलुकयात न्ह्यःने यंकेगु हे खः। उकिया लागिं पुलांगु छुं खात त्वःतेमाः। न्हूगु बिचाःयात ज्वनेमाः। अज्याःगु न्हू बिचाः छगू पक्षीय जुइ मजिउ। उकिं कर्पिनिगु न्हूगु बिचाःयात नं कायेमाः । अले अज्याःगु न्हूगु बिचाः लोकतान्त्रिक जुइमाः। थुलि खा स्वीकार यायेगु साहस मयाःतले समस्या ज्यनी मखु। यदि थुलि स्वीकार याये धकाः मतिइ मतयेगु खःसा थज्याःगु गोप्य वार्ताया नाटक क्यना च्वनेमाःगु आवश्यकता नं मदु। नेतातय्त जनतां बांलाक हे लना तयेधुंकूगु दु ।",http://www.nepalmandal.com/content/10728.html
प्रमया चुनाव विरुद्ध सर्वोच्चया आदेश ,"Posted on Sun Nov 14, 2010  6:39 pm NST",न्हूम्ह प्रधानमन्त्री ल्ययेगु नामय् संसद दुने जुयाच्वंगु नाटक दिकेगु लागिं सर्वोच्च अदालतपाखें परोक्ष रुपं आदेश वःगु दु। सर्वोच्चं संसद दुने निरर्थक चुनाव याका तयेगु ज्या पाय्छि मखु धासें अज्याःगु ज्या याकेगु बारे संसदया सभामुखं पुनर्बिचार यायेमाः धकाः आदेश बिउगु खः। खतुं संसदय् थज्याःगु अनावश्यक चुनाव जुयाच्वंगु सभामुख सुभाष नेम्बाङयात नं यःगु मखु। अथे खःसां वय्कलं थ्व छगू संवैधानिक सिबें नं राजनीतिक समस्या जूगु कारणं राजनीतिक पार्टीत हे जानाः थ्व समस्या ज्यंकूसा जिउ धइगु बिचाः तसें पार्टीया नेतातय्त दवाव बीगु ज्या याना मच्वंगु मखु। थुकी वय्कः थम्हं हे ल्हाः तः वनबेलय् राष्ट्रपति विवादित जू थें वय्कः नं विवादय् लाः वनीगु खतरा दु। तर आः सर्वोच्च अदालतं हे वय्कःया नामय् आदेश जारी याःगु कारणं थ्व चुनावयात दिकेगु लागिं वय्कःयात लुखा चाःगु दु। आः कम से कम नं वय्कलं निश्चित अवधि बियाः अबलय् तकया दुने नं प्रधानमन्त्री ल्यये मफुत धाःसा थ्व चुनाव प्रक्रिया हे खारेज जुइ धकाः दिके फइगु अवस्था जूगु दु । संसदय् प्रधानमन्त्री ल्ययेगु लागिं जुयाच्वंगु चुनावयात कांग्रेसं खास यानाः माओवादीयात लाइनय् हयेगु लँपुया रुपय् प्रयोग यायेत स्वयाच्वंगु दु। तर माओवादी समस्या छगू राजनीतिक समस्या जूगु कारणं थज्याःगु लँपुं उमित लाइनय् हये मफइगु खँ कांग्रेसं थुइकेमाः। उकिया लागिं संवाद आवश्यक दु। सर्वोच्चं बिउगु थ्व आदेशयात सही रुपं प्रयोग यानाः आः सभामुखं चुनाव दिकाः पार्टीतय्त दवाव बीमाःगु आवश्यकता दु ।,http://www.nepalmandal.com/content/10731.html
न्हूगु नेपाःया पुलांगु हे भाषा नीति ,"Posted on Sun Nov 14, 2010  6:44 pm NST","संविधानसभाय् दुथ्याःगु फुक्कं दलतय् सहमति कयाः गठन याःगु उच्चस्तरीय राजनीतिक कार्यदलं सहमति दयेकूगु भाषा सम्बन्धी नीतियात कयाः देय्या जनजातितय्सं आन्दोलनया तयारी शुरु याःगु दु। देशय् परिवर्तनया लहर हयागु धकाः दावी याइम्ह माओवादीया हे अध्यक्षया नेतृत्वय् गठन यानातःगु उगु कार्यदलं भाषा नीतिया सवालय् धाःसा वहे पञ्चायतकालीन नीतियात हे न्ह्यःने हःगु दु। गथे पञ्चायतं छगू जक भाषायात देय्या राष्ट्र भाषा धकाः मेगु फुक्कं भाषायात निगूगु दर्जाया भाषा दयेकूगु खः, आः नं पाय्छि अथे हे खस नेपाली छगू भाषायात जक प्रमुख छ्यलाबुलाया भाषा दयेकाः मेगु भाषातय्त पञ्चायतं थें हे निगूगु दर्जाया भाषा दयेकूगु दु। देय्या जनजातितय्सं थःपिंत थ्व देशया निगूगु दर्जाया नागरिक तायकूगु हे उमिगु भाषायात राज्यं मान्यता मबिउगुलिं खः। उकिसनं नेवाः थेंज्याःगु भाषां हे एकताया सूत्रय् चिनातःगु जातिया लागिं ला भाषाया अभिकार हे पहिचानया मू आधार खः। आः भाषाया मामिलाय् यदि थज्याःगु हे नीति कायेगु खःसा राज्य पुनर्संरचनाया छु अर्थ? नेपाःयात भौगोलिक रुपं थीथी प्रान्तय् विभाजित यानाः अन शासन यायेगु लागिं जक नेवाः लगायतया जनजातितय्सं राज्य पुनर्संरचनाया माग याःगु मखु। उमिसं थःपिनिगु भाषायात नं सुं स्वयां कम मजूगु मान्यता बीमाः धइगु तायेकाः हे राज्य पुनर्संचरनाया माग याःगु खः। उकिं उच्चस्तरीय कार्यदलं भाषाया सवालय् गुगु नीति काल उकियात खारेज हे यायेमाः। यदि मयात धाःसा जनजातितय्सं उकिया विरुद्ध आन्दोलन याइगु निश्चित खः, याये हे माः ।",http://www.nepalmandal.com/content/10735.html
सूकीयात त्वःतेधुंकाः म्यान्मार गुखे? ,"Posted on Mon Nov 15, 2010  6:56 pm NST",वंगु झिंन्यादँ न्ह्यवंनिसें नजरबन्दय् लानाच्वंम्ह म्यान्मारया प्रजातान्त्रिक नेतृ आङ साङ सूकीयात नजरबन्दं मुक्त याःगुलिं अनया सैनिक सरकारं विश्वय् वयाच्वंगु हिउपाःयात लसकुस यासें थःत नं वहे अनुकुल हिला यंकेगु संकेत बिउगु दु। यद्यपि उकिया ग्यारेन्टी काये फइगु अवस्था धाःसा आः तक नं मदुनि। छाय्धाःसां सूकीया रिहाईयात उमित देशय् प्रजातन्त्र बहालीया आरम्भ खः धासें लसताया विषय कथं अझ नं मकाःनि। सूकीया रिहाईयात अनया सरकारी संचार माध्यमतय्सं तकं तःधंगु घटनाया रुपय् मकाःगु कारणं सूकीया रिहाई ताःहाकः टिके मजुइगु जकं खः लाकि धइगु आशंका ब्वलंगु दु। सूकीयात त्वःताः थःपिं प्रजातान्त्रिक लँपुइ वनेत्यनागु खः धकाः अनया सैनिक सरकारं मधाःगु कारणं सूकी पिहां वयेवं म्यान्मारय् प्रजातन्त्र वहाली जुल धकाः धाये फुगु अवस्था मदुनि । थः नजरबन्दं मुक्त जुइवं सूकीं अझ नं म्यान्मार जनता छप्पँ जुइमानिगु आवश्यकता दनि धकाः न्ववानादीगुलिं हे सीदु कि देशय् लोकतन्त्र वहाली यायेगु लागिं वय्कलं अझ नं संघर्ष याये मानि व वय्कः संघर्षया लागिं हे पिहां वःगु खः । सूकीयात त्वःतेधुंकाः आः थःपिं गय् यानाः वनेगु धकाः म्यान्मार सरकारं छुं 'रोडम्याप' न्ह्यःने हःगु मदुनि। उखे उमिसं वंगु झिंन्यादँया दुने सूकीया लोकप्रियता गुलि दनि धकाः परीक्षण जक यायेत नं वय्कःयात त्वःतूगु जुइफु। थःपिनि मेगु पलाः सूकीया लोकप्रियता नापे यायेधुंकाः जक छीगु नं जुइफु। तर निर्णय न्ह्यागु काःसां व थौंया न्हूगु युगयात ल्वइ कथं काल धाःसा उकिं म्यान्मारयात मेगु द्वन्द्वय् यंकी मखु ।,http://www.nepalmandal.com/content/10790.html
सरकारयात संविधान संशोधनया अधिकार ,"Posted on Thu Nov 18, 2010  5:58 pm NST","न्ह्याथे यानाः नं मंसीर ३ गते हे बजेट हयेमाःगु त्वहचिनाः संविधान संशोधन यायेगु लागिं स्वंगू राजनीतिक पार्टीतय्सं गुगु पहल याःगु खः, उकियात कयाः विवाद पिहां वःगु दु। खतुं थ्व विवाद संविधानसभाया चीधंगु दलतय्सं पिकाःगु खःसां उमिसं थुकियात कयाः तयाच्वंगु तर्क धाःसा अतिकं गम्भीर खः। ई मगात, मयासें मजिल धइगु त्वह तयाः मन्त्रिपरिषद्या सिफारिसय् संविधान संशोधन थेंज्याःगु ज्या याना वनेगु खःसा थ्व देशयात संविधान, संसद धइगु निकाय हे छु यायेत माल? बजेट पेश यायेत संविधान संशोधन हे नं छु यायेत याये माल? कामचलाउ सरकारं बजेट चाहिं पेश याये मजिउ हं, तर वहे कामचलाउ सरकारं संविधान संशोधन चाहिं याये जिउ? थ्व ला तसकं हास्यास्पद तर्क जुल। व नं संविधान संशोधन सुनां यायेगु धायेबलय् राष्ट्रपतिं याइगु धकाः खँ हयाच्वंगु दु । राजनीतिक पार्टीतय् थ्व ज्या मस्तय् भ्वय् कासा सिबें नं दयनीय जुयाच्वंगु खने दया वःगु दु। बजेट हयेमाः खः तर बजेट हयेत दुगु संविधान तकं मिचे याना वनेगु पाय्छि खँ मखु। थौं बजेट हयेमाल धकाः चायेकूगु गैरसंवैधानिक लुखां कन्हय् अन्य तत्वत दुहां वइगु खतरा प्रति झीपिं सतर्क जुइमाः। उकिं संविधान संशोधनया प्रक्रियायात कयाः चीधंगु छुं दलतय्सं यानाच्वंगु विरोधयात ध्यान बी हे माः। राजनीतिक पार्टीया नेतात तत्काल न्ह्यःने वःगु खँय् जक ध्यान बियाः तापाक स्वयेगु क्षमता मदुपिं जुयाः हे देश थ्व रसातालय् थ्यंगु खँयात ल्वःमंके मजिउ। लगातार याना वयाच्वंगु गल्तीपाखें नेतातय्सं पाठ सयेकाः काये हे माः, उकिं हे उमिगु दक्षता नं सी दइ ।",http://www.nepalmandal.com/content/10903.html
हैटीइ ब्वलंगु हैजाय् नेपाःया सेनायात द्वपं ,"Posted on Fri Nov 19, 2010  4:47 pm NST","करिब दछि न्ह्यः तिनि तःभुखाचं यानाः निगूत्या लाख मनूत सीगु हैटीइ आः ब्वलंगु हैजा ल्वय् नेपालं वःगु खः धइगु द्वपं बियाः अन कार्यरत नेपाःया शान्ति सेनायात आक्रमण यायेगु ज्या समेत जुयाच्वंगु दु। अन ब्वलंगु हैजा नेपालं वःगु मखु धकाः संयुक्त राष्ट्र संघ व अमेरिकाया अनुसन्धातातय्सं धालं नं हैटीया स्थानीय जनता पत्याः जुयाच्वंगु मदु। थ्वहे इलय् इलय् वयाः हैटीइ कार्यरत स्वीडेनया राजदूतं अन ब्वलंगु हैजां नेपालं हे वंगु खः धइगु खँ पुष्टि जुइधुंकूगु दावी यानाः हैटीया नेपाली शान्ति सेनायात अझ थाकुइगु परिस्थित ब्वलंका बिउगु दु । खतुं हैटीइ हैजा ब्वलनाः द्वःछिं मल्याक मनू सीधुंकूगु दुसा अझ मेपिं द्वलंद्वः प्रभावित जुयाच्वंगु दु। उकिं अनया आःया प्रमुख ज्या धइगु थ्व प्रकोपयात गय् यानाः जिउ पनेगु खः। हैजाया प्रकोप गनंनिसें ब्वलन धकाः उकिया स्रोत माला जुयां ब्वलनेधुंकूगु महामारी क्वलाइ मखु। यदि व नेपाः�पाखें हे वंगु खःसां नं उकिया बारे महामारी नियन्त्रणय् वयेधुंकाः सहलह याये जिउ। नकतिनि तःभुखाय्या कारणं लः, धः, मत आदि थेंज्याःगु भौतिक पूर्वाधारं बञ्चित जूवंगु देशय् हैजा ब्वलनेत विदेशं हे किटाणु वयेमाः धइगु मदु। थुकिया बिस्कं अनुसन्धानया आवश्यकता दु। हैटीया जनतां थःगु देशय् हैजा हःपिं धकाः नेपाली शान्ति सेनायात हे छाय् द्वपं बिल, उकिया बारे नं अनुसन्धान यायेमाःगु दनि। उकिं आःया लागिं हैजा नियन्त्रणय् कायेगु हे प्रमुख ज्या खः। अनावश्यक द्वपं बियाः नेपाःया शान्ति सेनायात गनं वयाच्वंगु दुसा सुरक्षा बीगु ज्या संयुक्त राष्ट्र संघं याना बीमाः ।",http://www.nepalmandal.com/content/10944.html
दोष माओवादीयागु जक खः ला? ,"Posted on Sun Nov 21, 2010  8:46 pm NST","आखिरय् संसदय् ल्हाःल्हाः तयाः ल्वापु जूगु त्वहचिनाः सरकारं अध्यादेशपाखें बजेट हयां त्वःतूगु दु। सरकारया शुरुंनिसेंया मनसाय अध्यादेशं हे बजेट हयेगु खः। उकी माओवादीया सभासद्तय्सं याःगु 'आक्रमण' सरकारया लागिं बांलाःगु त्वहः जुया बिल । वंगु शुक्रवाः बहनी बजेट प्रस्तुत यायेत रोष्टमपाखे वनेत्यंम्ह अर्थमन्त्री सुरेन्द्र पाण्डेयात माओवादी सभासद्तय्सं लछारपछार याःगु घटनायात कयाः देय्न्यंकं तःधंक विरोध जूगु दु। सकसिनं उकिया लागिं माओवादीयात दोषी ठहर याःगु दु। खतुं माओवादी सभासद्तय्पाखें अज्याःगु घटना जूगु कारणं माओवादीयात हे दोषी खंकीगु स्वाभाविक खः। तर थ्व घटनाय् माओवादी छगू पक्षयात जक दोष बियाः मेपिं बचे जुया वनेगु अवस्था धाःसा मदु। माओवादी लगायत तःधंगु पार्टी धाःगु नेपाली कांग्रेस, नेकपा (एमाले) या नेतातय्सं वंगु ताः ई न्ह्यवंनिसें गुगु नौटंकी पहः वःगु ज्याखँ देशय् क्यना वयाच्वंगु खः, उकियात हे छगू उत्कर्ष रुप खः शुक्रवाःया घटना खः। यदि नेतातय्सं इलय् हे थःत सुधार मयात धाःसा देशय् अझ मेगु नं थज्याःगु घटनात मजुइ धाये मफु। संसद दुने हे मन्त्रीयात लछारपछार याइम्ह माओवादी ला दोषी ख हे खः, तर प्रमुख प्रतिपक्षीं रोके यायेक यायेकं जबर्जस्ती बजेट पेश यायेत स्वइम्ह अर्थमन्त्री नं कम दोषी मखु। यदि प्रमुख प्रतिपक्षीया विरोधयात वास्ता हे मयायेगु खःसा संसदीय व्यवस्थाया छु अर्थ दत? गन संसदीय मर्यादायात वेवास्ता याइ अन थज्याःगु हे घटना जुइगु खः। उकिं थ्व घटनायात वहे छन्हु जक मखु, वयां न्ह्यवंनिसें जुया वयाच्वंगु घटनातय्त नं समग्रताय् स्वयाः अध्ययन यायेमाः ।",http://www.nepalmandal.com/content/10974.html
बजेटपाखें छुं आशा मयाःसां जिउ ,"Posted on Wed Nov 24, 2010  10:13 pm NST","सरकारं अध्यादेशपाखें हःगु बजेट स्वय्म बजेट स्वयां नं थुकियात हःगु प्रक्रियाया कारणं चर्चित जुयाच्वंगु दु। चले जुयाच्वंगु संसदया अधिवेशन दिकाः अध्यादेशं बजेट हयेमाःगु ज्यायात राजनीतिक रुपं बांमलाःगु नजिरया रुपय् कायेगु यानाच्वंगु दु। स्वय्म बजेट हःम्ह अर्थमन्त्रीं नं अध्यादेशं बजेट हयेमाःगु सुखद ज्या खः धयादीगु मदु। छगू ला अध्यादेशं हःगु बजेट, उकिसनं कामचलाउ सरकारं धाथें बजेट हयेगु यक्वं ई पुलेधुंकाः हःगु जुयाः थुकी खास हे तःधंगु खँ मदइगु स्वाभाविक खः। थ्व खास यानाः देशय् ठप्प जुइत्यंगु न्हियान्हिथंया आर्थिक कारोवारयात हानं न्ह्याकेत जक हःगु बजेट खः। छगू कथं थ्व महसें हे मगायेधुंकूगु बजेट नं खः। थ्व बजेट हयेगु ज्यायात माओवादीं पंगः थने मजिउ धइगु ला सकस्यां हे धयाच्वंगु खँ खः। छगू कथं माओवादीं उकियात कयाः सहमति नं प्वंकेधुंकूगु नं खः। तर सरकार सही प्रक्रियां मवंगु कारणं माओवादी लगायतया छुं दलतय्सं उकियात विरोध याःगु खः । थपाय्धंगु विरोधया दथुं वःगु बजेटं थ्व सम्पूर्ण विरोधयात म्हुतुप्वाः तिक्क लिसः बीगु खँय् शंका हे दु। बजेटया कार्यान्वयन पक्ष ला झीथाय् न्ह्याबलें कमजोर जुयाच्वंगु हे जुल। थुगुसी नं जुइगु खँय् शंका हे मदु। उकिसनं नीति व कार्यक्रम हे मतसे हःगु जुयाः थ्व बजेट छुं नं विषय प्रति जिम्मेवार जुइमाःगु आवश्यक हे मदुगु जुल। थ्व बजेट दैनिक ज्याखँयात सुचारु यायेत जक हःगु जुयाः थुकिं छुं तःधंगु उपलब्धी चूलाकी धकाः आशा यायेमाःगु नं आवश्यकता मदु। थ्व ब्वनेबलय् आशावादी खने दुगु छगू निराश बजेट खः ।",http://www.nepalmandal.com/content/11051.html
क्वचाःगु संसद व प्रमया चुनाव ,"Posted on Wed Nov 24, 2010  10:16 pm NST",चले जुयाच्वंगु संसद अधिवेशन बन्द जुइवं अन दुने प्रधानमन्त्री ल्ययेत जुयाच्वंगु चुनाव छु जुइ धइगु न्ह्यसः पिहां वःगु दु। चुनावय् याकःचा जूसां उम्मेदवारी बियाच्वंम्ह रामचन्द्र पौडेलया पार्टी नेपाली कांग्रेसं अधिवेशन क्वचाःसां प्रधानमन्त्रीया चुनाव जारी हे जुइ धइगु तर्क तयाच्वंगु दु। मेगु पार्टीतय्सं धाःसा अधिवेशन हे क्वचाःगु कारणं अन जुयाच्वंगु मतदान नं क्वचाःगु हे ठहर जुइ धासें आः प्रम चुनावया औचित्य मंत धकाः तर्क तयाच्वंगु दु। थुकिं यानाः अधिवेशन क्वचायेवं थ्व अधिवेशनय् जुयाच्वंगु प्रमया चुनाव क्वचाःगु जुइ लाकि जुइ मखु धइगु मेगु कानुनी विवाद पिहां वःगु दु। सर्वोच्च अदालतं उकुन्हु ति संसदय् जुयाच्वंगु प्रमया चुनाव औचित्यहिन खः धासें उकियात याकनं क्वचायेकि धकाः सभामुखयात आदेश बिउगु खः। सर्वोच्चया आदेशया आशय मथुयाः सभामुखं छुं हे निर्णय मयासे च्वनाच्वंगु खःसा आः अधिवेशन हे क्वचायेधुंकाः नं थ्व प्रकरण ल्यना हे च्वंगु दु धाल धाःसा उकियात अन्त्य यायेगु अधिकार सभामुखयाके नं मदइगु जुल। छुं जुयाः थ्व प्रकरण आः हे क्वचाल धाल धाःसां नं हानं मेगु समस्या वइ। अथे खःसा आः देशय् न्हूम्ह प्रधानमन्त्री ल्ययेगु गय् यानाः? वहालवाला प्रधानमन्त्रीं ला राजीनामा हे बियातये धुंकल। उकिं न्हूम्ह प्रधानमन्त्री मदयेकं मगाः। न्हूम्ह प्रम ल्ययेगु थाय् संसद खः। संसदं ल्यये मफुगु सिद्ध हे जुल। आः गनं ल्ययेगु? थुकिया लागिं राजनीतिक पार्टीतय्सं हानं नं सहमति दयेकेत संवाद मयासें मगाः। थ्व इलय् पार्टीतय्सं मतभेद त्वःताः संवादं समाधान मालेगु बाहेक आः मेगु विकल्प हे मदुगु खँयात लुमंकेमाः ।,http://www.nepalmandal.com/content/11054.html
कांग्रेसय् छम्ह व्यक्ति छगू पदया कुतः ,"Posted on Thu Nov 25, 2010  10:35 pm NST","नेपाली कांग्रेसया सभापति सुशील कोइरालां आः पार्टी दुने 'छम्ह व्यक्ति छगू पद' सिद्धान्त कथं ज्या यायेगु घोषणा यानाः कार्यकर्ताया नुगः त्याकादीगु दु। पार्टीया थीथी पदय् थःपिं च्वनेगु धकाः अति आकांक्षा तयाः वइपिं नेतातय् ल्याः तसकं अप्वया वयेवं वय्कलं थ्व नीति कायेगु बिचाः न्ह्यःने तयादीगु खः । खतुं न्हापा गिरिजाप्रसाद कोइराला दुगु इलय् नं कांग्रेसं छम्ह व्यक्ति छगू पद नीति कथं ज्या यायेगु कुतः जूगु खः। तर अबलय् थ्व सम्भव मजुल। अबलय् सम्भव मजूसां आः सम्भव जुइगु यक्व सम्भावना दु। छाय्धाःसां आःयाम्ह सभापति सुशील कोइरालायात पार्टी दुने थः काय्म्ह्याय्, भिंचा, काय्चा वा सूसु थःथितिपिंत च्वय्या पदय् हयेमाः धइगु लोभ मदु। वय्कः थःहे नं छम्ह सन्त पहःयाम्ह मनू खः। गिरिजाप्रसाद कोइरालायात थें वय्कःयात परिवारया बन्धन मदु। उकिं वय्कलं चाहे जुल धाःसा थ्व ज्या यायेफु। हानं थ्व ज्या धइगु पार्टीयात भिं यायेगु लागिं हे नं खः। नेपाली कांग्रेस दुने ब्वलनाच्वंगु गुट उपगुटया ल्वापुयात सदांया लागिं मदयेका छ्वयेगु खःसा थ्व नीतियात नाला मकासें नं मगाः। छगू गुटया उदय जुइसातकि मेगु गुट पाचुक हे मदया वनीगु थेंज्याःगु घटनात कांग्रेस दुने जुइगु याः। थुकिं आपालं सक्षम नेता कार्यकर्तात पलायन नं जुया वनाच्वंगु दु गुगु पार्टीया लागिं नोक्सान खः। यदि भविष्यय् पार्टीयात हानं हानं अज्याःगु नोक्सानीपाखें बचे यायेगु खःसा फुक्कं नेता कार्यकर्तायात थाय् दइ कथं थज्याःगु पलाः ल्ह्नेमाःगु आवश्यक दु। पार्टीया हित स्वइपिं सकलें नेता कार्यकर्तां सभापतिया थ्व ज्यायात साथ बीमाः ।",http://www.nepalmandal.com/content/11089.html
माओवादीं मालाच्वंगु देय्या प्रधान शत्रु ,"Posted on Fri Nov 26, 2010  10:08 pm NST","गोर्खाया पालुङटारय् न्ह्यानाच्वंगु माओवादीया विस्तारित बैठकं जःलाखःला देय् भारतयात प्रधान शत्रु माने याइगु सम्भावना दुगुलिं थ्व बैठकप्रति विश्वया हे ध्यान वनाच्वंगु दु। सत्ताय् वनीगु प्रवल सम्भावना दुगु छगू राजनीतिक पार्टीं थःगु देशय् गाक्कं प्रभाव दुगु छगू जःलाखःला देय्यात हे प्रधान शत्रु ठहर याइबलय् उकिया राजनीतिक तरंग गुकथं विकास जुइ, थ्व निश्चय नं स्वये बहःगु खँ खः। उकिसनं छगू इलय् माओवादी स्वय्मयात हे भारतं आश्रय बियातःगु कारणं थौं वहे माओवादीं भारतयात प्रधान शत्रु घोषणा याइबलय् उकियात भारतं गज्याःगु प्रतिक्रिया बीगु खः, व नं अवश्य हे महत्वया विषय जुइगु खँय् शंका मदु । थ्वहे खँय् सहलह जुजुं वयाः माओवादी दुने अन्ततः देशय् दुने हे च्वंगु घरेलु प्रतिक्रियावादीतय्त भारतं साथ बीगु ज्यायात हे प्रधान शत्रु माने याये माली धइगु बिचाः विकास जूगु दु। थ्व बरु यथार्थलिसे यक्व सतीगु खनेदु। छाय्धाःसां थौंया युगय् भारतं नेपालय् प्रत्यक्ष हस्तक्षेप यायेगु ज्या याइ नं मखु जुइ। यदि यात हे धाःसां उगु इलय् नेपाः बाध्य हे जुयाः चीनपाखे अप्वः आश्रित जू वनेमाली गुगु स्वयम् भारतया लागिं हितकर मखु। थौंकन्हय् थीथी सुविधां यानाः चीन भौगोलिक रुपं नं नेपाःपाखें उलि तापाः मजुइधुंकल। उकिं भारतं नेपालय् तप्यंक ल्हाः मतसे थन दुने हे च्वंगु गुगुं छगू पक्षयात ल्हातय् कयाः देशय् अस्थिरता कायम याना तयेफु। राणाकालंनिसेंया इतिहास पुइका स्वत धाःसां नं भारतं न्ह्याबलें हे छखें राज्य विरोधी तत्वयात थःथाय् आश्रय बियाः मेखें राज्ययात ख्याच्वः बियाच्वंगु दइ। थ्वहे भारतया नीति खः गुगु आः नं हटे जुइगु खने मदुनि ।",http://www.nepalmandal.com/content/11127.html
संसदय् प्रधानमन्त्री चुनावया घःकू ,"Posted on Mon Nov 29, 2010  7:54 pm NST","भद्रगोल अवस्थाया दथुं बजेट हये मालाः याकनं याकनं अन्त्य याना छ्वःगु संसदया अधिवेशन आः गबलय् गय् यानाः  न्ह्याकेगु धइगु खँय् समस्या पिहां वःगु दु। मेगु सिबें नं थ्वहे संसद अधिवेशनय् प्रधानमन्त्री ल्ययेगु लागिं चुनाव नं जुयाच्वंगु जुयाः उगु चुनाव छु यायेगु धइगु नापं अन्यौलय् लाः वंगु दु। अधिवेशन क्वचाःगु कारणं चुनावया खँ नं क्वचाल धइगु छगू पक्षया राय दुसा मेगु पक्षं अधिवेशन क्वचाःसां चुनाव जारी दनि धकाः तर्क तयाच्वंगु दु। कानूनविद्तय्सं धाःसा थ्व सवालय् नियमावली मौन दुगु कारणं छुं धाये फुगु अवस्था मदु धयाच्वंगु दु। छुं जुयाः अधिवेशन सःताः हानं प्रधानमन्त्रीया चुनाव यानाच्वनेगु खःसा उकिं अधिवेशनयात हानं नं अर्थहिन याना बीगु निश्चित दु। अय् जुयाः आः सभामुख नापं राष्ट्रपति समेत थीथी पार्टीलिसे सहलह ब्याकेगु ज्याय् व्यस्त जुयाच्वंगु दु। धायेत ला थुकियात राजनीतिक समस्या धयाच्वंगु दु। तर थुकिया समाधान पिकायेगु ज्याय् धाःसा राजनीतिं तापाक च्वनेमाःपिं राष्ट्रपति व सभामुख सक्रिय जुयाच्वंगु दु। राजनीतिक पार्टीतय् पाखण्डीपह व गैर जिम्मेवारीं यानाः थ्व अवस्था वःगु खः। संसदया चिकुलाया अधिवेशन सःतेगु ई त्ययेधुंकूगु दु। अध्यादेशं हःगु बजेट नं अनं पारित ला याये हे मानि। थ्व बाहेक संसदं यायेमाःगु व संविधानसभां यायेमाःगु अनेक ज्यात बाँकी हे दनि। संसद सःताः अन प्रधानमन्त्री चुनावया घःकू तया बीगु धइगु देशय् शान्ति नं कायम याये मखु, संविधान नं दयेके मखु धकाः तप्यंक हे धाःगु जुल। अज्याःपिं राजनीतिक पार्टी व उकिया नेतातय्त जनतां सजाय बी हे माः। सजाय बीगु ई नं छन्हु वइ तिनि ।",http://www.nepalmandal.com/content/11173.html
भारतीय माओवादीयात नेपालय् तालिमया खँ ,"Posted on Wed Oct 13, 2010  9:06 pm NST",नेपालय् माओवादीं राष्ट्रियताया आन्दोलन धकाः थाय्थासय् भारत विरोधी गतिविधित न्ह्याकाच्वंगु इलय् लाक्क उकियात लिसः बी कथं भारतं पिहां वइगु छगू अंग्रेजी न्हिपतिं नेपाःया माओवादीतय्सं भारतया माओवादीयात थःगु देशय् तयाः गुरिल्ला तालिम बियाच्वन धकाः समाचार च्वयाहःगु दु। भारतयात उगु समाचारं यानाः नेपालय् खलबल शुरु जूगु दु। वास्तवय् भारतीय सञ्चार माध्यमं च्वयाहःगु अज्याःगु खँ नेपाःया माओवादीं न्ह्याकाच्वंगु भारत विरोधी ज्याखँयात बियाहःगु छगू प्रायोजित काउण्टर जक खः धइगु खँ अथें नं सीदु दु। अथे खःसां नं ल्वाभः त्वःताः शान्ति प्रक्रियाय् वयाच्वंगु माओवादीयात अज्याःगु द्वपं बीबलय् उकिं मेमेगु थासय् नं लिच्वः लाकः वनीगु खँयात ल्वःमंके मजिउ। देशय् वहालवाला सरकारं राजीनामा बिउगु सछिन्हु पूवनेधुंकाः नं न्हूगु सरकार गठन याये फयाच्वंगु मदुनि। थ्व इलय् बहुमतीय मखुसें सहमतीय आधारय् सरकार दयेकेमाः धकाः खँ पिहां वयाच्वंगु दुसा भारतं बियाहःगु थ्व लिसलं माओवादीयात सरकारय् यंकेत भारत अझ नं तयार मदुनि धइगु खँ थुकिं क्यना बिउगु दु। अथे हे देशय् सेना समायोजनया ज्या न्ह्यायेत्यंगु दु। उकी माओवादी लडाकुयात नेपाली सेनाय् समायोजन यायेमाः धइगु नं खँ वयाच्वंगु दु। लडाकुयात सेनाय् यंकेत भारत तयार मदु धइगु खँया आभास नं उगु समाचारं बियाच्वंगु दु। भारतं नेपाःया माओवादीयात थ्वहे सन्देश बीगु लागिं अज्याःगु समाचार प्रवाहित याःगु खः। उकी शंका मदु। उकिया अर्थ नेपालय् शान्ति कायम यायेत भारत तयार मदुनि धइगु हे संकेत बिउगु खः ।,http://www.nepalmandal.com/content/10183.html
मोहनि व गैर हिन्दू नेपाःमिया मनःस्थिति ,"Posted on Thu Oct 14, 2010  7:24 pm NST","थुगुसी नं दँय्दसं थें मोहनि नखः तःजिक न्यायेकेत सकलें तयार जुइधुंकल। तर मोहनि नखःया खँ वइबलय् थुकिया नापनापं धर्मया विवाद वइगु धाःसा अझ नं कायम हे तिनि। मोहनि नखःयात हिन्दू मात्रया तःधंगु नखः धाइ, उकिं नेपाः न्हापा हिन्दू राष्ट्र जुयाच्वंगु इलय् थुकियात राज्यं हे विशेष रुपं हनेगु याना वयाच्वंगु खः। तर आः नेपाः धर्म निरपेक्ष राज्य जुइधुंकूगु कारणं थुकियात न्हापा थें राज्यं हे विशेष रुपं हनेगु आवश्यकता दु ला धकाः न्ह्यसः पिहां वइगु स्वाभाविक खः। मोहनि नखःयात राज्यं तःन्हु तक बिदा बी, टेलिकमं मोहनिया हे लसताय् मोबाइलय् छुटया सुविधा बी, सरकारी ज्याकुथी मोहनि नखःया हे पेन्सन बी। थ्व वास्तवय् मोहनियात राज्यं अझ नं मान्यता बियाच्वंगुया हे दसि खः। संविधानय् धर्म निरपेक्ष धायेधुंकाः कम से कम नं राज्यं धर्म निरपेक्ष व्यवहार यायेमाःगु खः। तर मोहनिया हकय् अज्याःगु व्यवहार राज्यं मयाः। वास्तवय् मोहनि वल कि थ्व देशय् च्वंपिं मेमेगु धर्मावलम्बीया मनूत वाताहां च्वनेमाःगु अवस्था दु। इसाई, इस्लाम, जैन आदि धर्म माने याइपिं नेपाली नागरिकं मोहनिया इलय् थःपिंत निरीह व अनागरिक तायेकेमाःगु बाध्यता थौंया लोकतान्त्रिक धर्म निरपेक्ष नेपालय् नं कायम हे जुयाच्वन तिनि । राज्य जक मखु, देशय् जिमिसं यानाः धर्म निरपेक्षता घोषणा जूगु खः धकाः दावी याइपि राजनीतिक पार्टीतय्सं नं मोहनिया हे लसताय् चियापान ज्याझ्वःत यानाः थःगु हे पार्टीया गैरहिन्दू कार्यकर्ताया अपमान यानाच्वंगु खने दइ। थज्याःगु संवेदनशील सवालयात राज्य, राजनीतिक दल व सचेत नागरिक समाजं चिउताः तये हे माःगु खनेदु ।",http://www.nepalmandal.com/content/10200.html
माओवादी लडाकुतय् पाय्छि ल्याः वयेधुंकाः ,"Posted on Tue Oct 12, 2010  8:00 pm NST","देय्या थीथी शिविरय् च्वनाच्वंपिं माओवादी लडाकुतय् पाय्छि ल्याः अनमिनं सरकारयात लःल्हाःगु दु। खास यानाः अनमिनपाखें गोप्य याना तयेमाःगु धयातःगु थ्व ल्याः सरकारया ल्हातय् थ्यनेवं सार्वजनिक जूगु दु। अनमिनं बिउगु ल्याः कथं आः थीथी शिविरय् माओवादी लडाकुया ल्याः १९,५४१ म्ह दु। थ्व ल्याः माओवादीं न्हापा दावी यानाच्वंगु ल्याः स्वयां खास हे फरक मखु। राष्ट्र संघं संसारया मेमेगु थासय् नं थथे हे शान्ति प्रक्रियाय् लडाकुतय् ल्याः तयेगु ज्या यायेधुंकूगु कारणं नेपाःया सवालय् जक राष्ट्र संघं बिउगु थ्व ल्याःयात माने याये मखु धायेगु पाय्छि जुइ मखु। बरु सरकारं थ्व ल्याः वये न्ह्यः तक माओवादीं लडाकुया ल्याः अप्वः क्यनाः सरकारया ध्यबा नयाच्वन, शिविरय् लडाकु धइपिं हे मदये धुंकल, आपालं बिसिउँ वनेधुंकल, आदि आदि धकाः द्वपं बियाच्वंगु खः। आः अनमिनया तथ्यांक पिहां वयेधुंकाः अबलय् सरकारं बियाच्वंगु फुक्कं द्वपंया अथें हे खण्डन जूगु दु । आः अनमिनपाखें लडाकुया ल्याः उपलब्ध यायेधुंकाः सेना समायोजनया ल्यायात याकनं क्वचायेकेगुपाखे राज्य न्ह्यायेमाःगु दु। समायोजनया ई ताःहाकः यात धाःसा लडाकुत कायल जुयाः शिविर त्वःताः बिसिउँ वनी व माओवादी अथें हे निःशस्त्र जुइ धइगु बिचाः यदि राज्यं यानाच्वंगु खःसा व देशय् हानं मेगु द्वन्द्वयात पियाच्वंगु सरह जुइ। लडाकुत कायल जुयाः उमिसं मेगु विद्रोह यात धाःसा उकिं माओवादी जक मखु राज्यय् हे मेगु अशान्ति पिकायेफु। थुकियात ध्यानय् तयाः आः समायोजनपाखे हे धिसिलाक्क पलाः न्ह्याकेमाःगु दु ।",http://www.nepalmandal.com/content/10162.html
व्यवसायीतय् माग पूवंकेत यातायात बन्द ,"Posted on Fri Aug 19, 2011  6:40 pm NST",यातायात व्यवसायीतय्सं याःगु यातायात बन्दं यानाः म्हिगः सर्वसाधारण जनतां दुःख सी माल। व्यवसायीतय्सं न्ह्यब्वःगु मागयात सरकारं वास्ता मयाः धासें उगु बन्द आह्वान जूगु खः। खतुं बन्दया झ्वलय् तुं वार्ता नं जूगु दु। तर थ्व ज्या धाःसा अःखः कथं जूवंगु खने दत। न्हापां वार्ता यानाः अन खँ मिले मजूसा जक बन्द यायेमाःगु खः। तर न्हापां बन्द यानाः अले जक वार्ता जू वन। सर्वसाधारण जनताया मर्कायात ध्यान मतयेगु निजी क्षेत्रया स्वभाव व बन्द थेंज्याःगु कडा ज्याझ्वः मबीकं दवाव हे महसुस मयाइगु सरकारया चरित्रं यानाः देशय् तःक्वः तःक्वः हे थज्याःगु घटनात जुयाच्वंगु दु। थ्व नेपाःया दुर्भाग्य खः। देशय् निजी क्षेत्रयात च्वन्ह्याकेमाः धकाः थीथी कथंया कुतः जुयाच्वंगु दु। तर निजी क्षेत्रं थःगु हे जक स्वार्थ स्वयेगु बाहेक जनताया पक्षयात ध्यान मबीगु कारणं अत्यधिक निजीकरणं अःखः कथंया लिच्वः लानाच्वंगु खँयात नं थन ल्वःमंके मछिं। उकिसनं यातायात थेंज्याःगु अति आवश्यक ख्यःया व्यवसायीत गैरजिम्मेवार जुइगु ला झन् हे पाय्छि मजू। मेमेगु निकायतय्सं बन्द याइबलय् तकं विरोध याइपिं यातायात व्यवसायीतय्सं थःपिंसं हे बन्द याना बिउगुलिं कन्हय् बन्द ज्याझ्वः याइपिंत प्रोत्साहन जक बीगु ज्या जुइ। उकिं व्यवसायीतय्सं दकलय् न्हापां बन्दयात थाति तयाः वार्तायात निं प्राथमिकता बीमाःसा सरकारं नं वार्तापाखें समस्या ज्यंके फइ व अज्याःगु वार्तां व्यवसायीत नं सन्तुष्ट जुइ धइगु आत्मविश्वास थःके ब्वलंके माःगु खनेदु। जनताया सुविधायात केन्द्रय् तयाः स्वल धाःसा थथे याये मफइगु नं मखु ।,http://www.nepalmandal.com/content/15670.html
सहमतिया लागिं अझ नं कुतः जुइमाः ,"Posted on Sun Aug 21, 2011  8:24 pm NST","सहमतिया सरकार गठन यायेगु लागिं राष्ट्रपति रामवरण यादवं दलतय्त बियातःगु छवाःया म्याद थौं क्वचायेत्यंगु दु। राष्ट्रपतिं बियादीगु म्याद थौं क्वचाइगु खःसां दलतय्सं अझ नं सहमतिया सरकार दयेकीगु छुं सम्भावना धाःसा पिहां वःगु मदुनि, थ्व चिन्ताया विषय खः। सहमतिया सरकार दयेकेगु ज्याय् दलत थुगुसी यक्व हे न्ह्यःने वनेधुंकूगु खनेदु। गथे कि तःधंगु स्वंगुलिं दलया शीर्ष नेतातपाखें सहमतिया सरकार हे दयेके धकाः प्वंकादीगु प्रतिवद्धता, स्वंगूगु तःधंगु दल एमालें सहमतिया सरकार दयेकेगु खःसा थःपिं बाधक मजुइगु व सुनां दयेकेफु वयात हे समर्थन यायेगु निर्णय, सरकार गठनया दावेदार कांग्रेस व माओवादी दथुइ पालंपाः सरकारया नेतृत्व यायेगु धकाः जूगु सहमति आदि। थज्याःगु ज्याखँ थ्वयां न्ह्यः जूगु मदु। थुपालय् राजनीतिक पार्टीत सहमतिया सरकार गठनया लँय् यक्व हे न्ह्यःने वनेधुंकूगु कारणं उकियात दथुइ तुं त्वःतेगु पाय्छि जुइ मखु। बरु ई मगाःगु खःसा राष्ट्रपतिपाखें ई थपे यानाः जूसां सहमतिया सरकार गठनया लागिं आः तक जुइधुंकूगु उपलब्धीया रक्षा यासें उकियात पूर्णता बीगु कुतः जुइमाः । यदि सहमतीय सरकार गठन याये मफुत धाःसा बहुमतीय सरकार गठनया ज्या नं अःपु मजू। खास यानाः एमाले व मधेशवादी दलतय्सं थ्व इलय् सहमतीय सरकार हे गठन यायेमाः धकाः दवाव बियाच्वंगु कारणं उमिगु समर्थन बिना सुनां नं बहुमतीय सरकार गठन याये फइगु सम्भावना मदु। यदि थज्याःगु इलय् हानं न्हापा थें हे चुनाव प्रक्रियाय् वन धाःसा तःगूमछि चरण निरर्थक चुनाव यानाः ई सितिकं छ्वयेगु ज्या जक जुयाच्वनी ।",http://www.nepalmandal.com/content/15701.html
द्यनाच्वंपिं निम्ह मस्तय् अपहरण ,"Posted on Thu Aug 4, 2011  8:18 pm NST",पर्वत जिल्लाय् वंगु निन्हु न्ह्यः छगू लाख तका दांया लागिं छम्ह स्थानीय मनूया निम्ह म्ह्याय्पिं अपहरण याना यंकूगु घटनां पर्वत जक मखु मुक्कं देय्यात स्तब्ध याना बिउगु दु। सुनसान छेँय् नकाब पुनाः दुहां वःपिं थ्व मनूतय्सं छगू लाख तका दां माग यासें द्यनाच्वंपिं निम्ह अवोध मस्तय्त उकथं अपहरण याना यंकूगु खः। निन्हु तक नं मस्त व अपहरणकारी पत्ता लगे मजुसेंलि सकलें चिन्तित जुइगु स्वाभाविक जुल । अपराधी मालेगु ज्याय् प्रहरीं तुरुन्त हे छुं प्रगति याइ धकाः आशा कायेगु थाय् मदु। उकिया लागिं प्रहरीयाके जाँगर जक मखु माःगु साधन तकं मदु। देशय् नेतात धाःसा प्रहरीया हाकीम जुइम्ह मन्त्री हिलेगु ज्याय् निं दकलय् व्यस्त खनेदु। प्रहरीया निरिहतां सर्वसाधारण मनूतय् जीवन गुलि असुरक्षित जुयाच्वन धइगु खँय् ध्यान बीगु फुर्सद नेतातय्के मदु । पर्वतया उगु घटनां अपराधीतय्के आः समाज व राज्यया गुलि तक डर धइगु मदयेधुंकल धइगु बांलाक हे क्यना बिउगु दु। उमिसं मात्र छगू लाख तकाया लागिं मस्त अपहरण याःगु कारणं उपिं पेशेवर मखु जुइमाः धइगु अनुमान दु। पेशेवर मखुपिं मनूतय्के हे थुलि आँट पिहां वइगु व अज्याःपिं मनूतय्त तकं ज्वनेगु ह्याउ राज्ययाके मदुगु स्वयेबलय् धाथें पेशेवर अपराधीतय्सं थ्व देशय् गुलि जक राहत कयाच्वन जुइ धकाः नं सहज हे अनुमान यायेफु। पर्वतय् अपहरित निम्ह मस्तय्त मालेगु ज्याय् प्रहरी व्यापक हे परिचालन जुइमाःगु दु। लिसें थज्याःगु घटनाया पृष्ठभूमिइ समाजया सुधार व शुद्धीकरण जुइमाःगु खँय् नं आः उतिकं बः बीमाःगु खनेदु ।,http://www.nepalmandal.com/content/15384.html
तसकं थाकुगु लँ दु डा. भट्टराईया न्ह्यःने ,"Posted on Mon Aug 29, 2011  4:21 pm NST","अन्ततः न्हूम्ह प्रधानमन्त्रीया रुपय् डा. बाबुराम भट्टराई निर्वाचित जुयादीगु दु। म्हिगः सदनय् जूगु मतदानय् ३४० सभासद्तय् समर्थन कयाः वय्कः न्हूम्ह प्रधानमन्त्री नियुक्त जुयादीगु खः। वय्कः प्रधानमन्त्री जुयादीगुया नापनापं आः खुन्हु छुं जुइ ला धइगु आशा नं मनूतय्सं कया हःगु खनेदु। वय्कः प्रति सर्वसाधारण जनतां याःगु थ्व आशा सकारात्मक खः । तर डा. भट्टराई न्हूम्ह प्रधानमन्त्री नियुक्त जुयादीसां वय्कःया लँपु धाःसा वय्कः स्वयां न्ह्यःयापिं प्रधानमन्त्रीतय् स्वयां नं जटिल व कठिन दु, थुकियात वय्कलं अवश्य नं वाःचायेकादीगु दयेमाः। दकलय् न्हापां ला वय्कःयात निर्णायक शक्तिया रुपय् मधेसवादी दलतय्सं समर्थन यानाच्वंगु दु गुमिगु माग व सर्तया धलः असीमित दु। उमिसं घरिघरि हे पूवंके मफइगु सर्तत न्ह्यःने तयाः प्रधानमन्त्रीयात कायल याइगु सम्भावना यक्वं दु। मधेसवादी दलतय्त भारतीय शासकतय् ल्वाभः खः धकाः बीगु यानाच्वंगु द्वपं गुलि सत्य खः धइगु खँ उमिसं थ्व दौरानय् प्रमयात गुलि दुःख बी व उलि सते याइ धइगु खँपाखें नं पुष्टि याइ। मेखे संविधानसभाया चुनाव धुंकाः देशय् न्हापांखुसी नेकपा (एमाले) विपक्षी बेञ्चय् च्वं वयेत्यंगु दु। धायेत ला एमालें सरकारयात रचनात्मक सहयोग हे याये धाइ, तर एमालेया रचनात्मक सहयोग गज्याःगु जुइ धइगु खँ वयागु विगतं क्यंगु ला डा. भट्टराईनं नं स्वयादीगु हे दयेमाः। एमाले व कांग्रेस थेंज्याःगु निगू बल्लाःगु पार्टीया विपक्षी खेमा न्हूम्ह प्रमया लागिं अवश्य नं सहज जुइ मखु। थ्व अवस्थाय् नवनिर्वाचित प्रम डा. भट्टराईया यात्रा मेपिं प्रमतय् स्वयां दुरुह जुइगु खँय् विवाद मदु ।",http://www.nepalmandal.com/content/15863.html
राहत: घोषणा मखु कार्यान्वयन या ,"Posted on Sun Sep 11, 2011  7:42 pm NST","माओवादीया वरिष्ठ नेता डा. बाबुराम भट्टराईया नेतृत्वय् गठित सरकारं जनतायात तत्काल राहत बीगु ज्याझ्वः घोषणा याःगु दु। थुकी खास यानाः न्ह्यःने वयाच्वंगु मोहनि नखःया इलय् हाकुबन्जाः याइपिंत कारवाही यायेगु, भ्रष्टाचार पनेगु, बजार अनुगमन यायेगु आदि थेंज्याःगु ज्याझ्वःत दुथ्याः। लिसें माओवादीं न्ह्याकूगु झिदँ ताःहाकःगु जनयुद्ध व मेमेगु आन्दोलनय् लानाः बेपत्ता जूपिं, अंगभंग जूपिं आदि मनूतय्त आर्थिक ग्वाहालि यायेगु आदि थेंज्याःगु खँ नं उकी दुथ्याः । सरकारं राहत कार्यक्रम घोषणा याइगु छुं तःधंगु खँ मखु। न्हापा न्हापाया सरकारतय्सं नं थज्याःगु राहतया प्याकेज जनतायात यक्व हे बीधुंकल। तर विडम्बना छु जुइ धाःसा थम्हं घोषणा याःगु अज्याःगु राहतया प्याकेज खोले याये न्ह्यः हे सरकारं आर्यघाटया लः त्वनेधुंकी। छुं जुयाः सरकार बचे हे जुयाच्वंसां सरकारवालातय्सं जनतायात बिउगु अज्याःगु राहतया खँयात निला स्वलाया दुने पूवंक ल्वःमंके धुंकी। उकिं राहत कार्यक्रमया घोषणा आः जनताया लागिं छुं लसताया खँ मखु। उकियात कार्यान्वयन यानाः क्यँसा हे जक जनतां पत्याः याइगु बाहेक आः जनताया विश्वास त्याकेगु मेगु उपाय मदु। आः घोषणा जूगु राहत प्याकेजं जनतायात गुलि लय्तायेकी वा धाथें गुलि राहत बी धइगु खँ उकिया कार्यान्वयनं हे जक क्यनी। पत्रकार सम्मेलनय् ततःसलं हालाः घोषणा यायेवं जक जनतां उकियापाखें छुं काये फइ मखु। प्रधानमन्त्री डा. बाबुराम भट्टराईया टिमं थम्हं हे घोषणा याःगु थ्व राहत कार्यक्रम गबलय् गुलि ताःलाक कार्यान्वयन याइ, व धाःसा स्वये हे मानि ।",http://www.nepalmandal.com/content/16110.html
"लोभ, लापर्वाही व हथाय्या लिच्वः ","Posted on Fri Oct 14, 2011  9:57 pm NST","बर्खाया इलय् नेपाःया राजमार्गय् अप्वः गाडी दुर्घटना जुइगु याः। बर्खा धुंकाः थ्वहे मोहनि सिधःगु ताकाय् नं झीथाय् गाडीत दुर्घटनाय् लाइगु जुयाच्वंगु दु। आः नकतिनि हे नं सिन्धुली-बर्दिवास निर्माणाधिन लँपुइ छगः बस दुर्घटना जुयाः ४० स्वयां अप्वः मनूतय् ज्यान वंगु दु। थ्व दुर्घटनाया अझ मेगु दुःखद् पक्ष छु धायेबलय् थ्व गाडी नकतिनि क्वचाःगु मोहनि नखः न्यायेकाः येँपाखे लिहां वःपिं यात्रु ज्वनाः वयाच्वंगु खः। मोहनि न्यायेकाः वयाच्वंपिं ४० स्वयां अप्वः नेपाःमि छगू हे थासय् लानाः सीगु थ्व दुर्घटनां सम्पूर्ण नेपाःमितय्त मोहनिया लसता व न्ह्यइपु हे ल्वःमंक दुःखित याना बिउगु दु। थ्व सकल देशया लागिं हे शोकपूर्ण दुर्घटना खः । मोहनि सिधयेवं मनूत हानं थःथःगु ज्याय् लिहां वने हथाय् चाइ। मोहनि न्यायेकेत उपिं गथे बसयात धाक्व ध्यबा पुलाः छेँय् वनीगु खः लिहां वइबलय् नं अथे हे धाक्व पुलाः जक मखु गन गन छिं अन अन च्वनाः यात्रा याना वइ। यातायात व्यवसायी व मजदूरतय् लागिं थ्व छगू जिक्व कमे यायेगु अवसर जुयाच्वंगु दु। वास्तवय् व्यवसायीतय् छुं भचा ध्यबाया लोभ व यात्रुतय् लिहां वनेगु हथाय्या लिच्वः कथं थुज्वःगु दुःखद् दुर्घटना जुइगु खः। थज्याःगु दुर्घटनातय्त वास्तवय् छुं भचा कडाई यात धाःसा पने मफइगु मखु। थुकी यात्रु, व्यवसायी व प्रशासन स्वंगुलिं निकाय सतर्क जुइमाः। गाडीइ क्षमता स्वयां अप्वः यात्रु मतयेगु, यात्रुतय्सं नं उकिया लागिं दवाव मबीगु व तया हल धाःसा प्रशासनं तुरुन्त हे कारवाही न्ह्याकेगु जुल धाःसा यात्रा सुरक्षित जुइगु खँय् शंका मदु ।",http://www.nepalmandal.com/content/16652.html
माओवादी-कांग्रेस विकसित जूगु न्हूगु स्वापू ,"Posted on Mon Oct 31, 2011  4:42 pm NST","हिला वनाच्वंगु देय्या परिस्थितिइ कांग्रेस व माओवादी छथासं च्वनीगु संकेत खने दया वःगु दु। थौंकन्हय् विकसित जुया वःगु गुलिखे अवस्थाय् कांग्रेस व माओवादीया बिचाः मिले जुजुं वःगु कारणं आः थ्व निगू पार्टी छथासं च्वने फइगु सम्भावना अप्वया वःगु खः। देशय् दिनाच्वंगु शान्ति प्रक्रिया व संविधान च्वयेगु ज्यायात न्ह्यःने यंकेगु खःसा माओवादी व कांग्रेस छथासं मच्वंकं मगाः धकाः ताः ई न्ह्यवंनिसें हे धायेगु याना वयाच्वंगु खः। संविधानसभाया चुनावं बिउगु म्याण्डेट धइगु नं वास्तवय् थथे हे खः। फुक्कं पार्टी छथाय् च्वनेगु व सकस्यां बिचाः कःघानाः संविधान दयेकेगु धइगु हे चुनावया स्पष्ट जनादेश धायेमाः। तर जनादेश अज्याःगु खयां नं कांग्रेस व माओवादी दथुइ समझदारी मजुयाः हे शान्ति प्रक्रिया व संविधान च्वयेगु ज्या न्ह्यःने यंके मफुगु खः। थ्व खँयात सकस्यां थुइकेमाः। चुनावय् माओवादीयात अप्वः सिट ला वःगु खः तर शत प्रतिशत वःगु मखु। उकिं माओवादी याकःचां चाहे जू कथंया संविधान मवइगु स्वाभाविक खः। उकी सम्झौता यायेमाःगु आवश्यक जुइ। थुलिसम्म खः कि संविधान न्ह्यागु हे वःसां उकी संघीय व्यवस्था, धर्म निरपेक्षता व लोकतान्त्रिक गणतन्त्र थेंज्याःगु आधारभूत खँ धाःसा त्वःफिके मजिल। थ्व मामिलाय् एमाले गाक्कं लचिलो व सहयोगी जूगु कारणं कांग्रेस व माओवादीया खँ मिले जुल धाःसा याकनं हे शान्ति व संविधानया ज्या नं न्ह्याः वनीगु विश्वास कायेफु। उकिं आः विकसित जूगु माओवादी-कांग्रेस स्वापूयात न्हूगु संविधान जारी मजूतले जक जूसां कायम याना तयेगु सकस्यां कर्तव्य जू वइ ।",http://www.nepalmandal.com/content/16963.html
अशक्त लडाकुया लागिं गज्याःगु प्याकेज? ,"Posted on Thu Dec 1, 2011  4:29 pm NST","माओवादी लडाकुतय् पुनर्वर्गीकरणया ज्या न्ह्याकु न्ह्याकुं हे अपांग, घाःपाः जूपिं व उमेर वनेधुंकूपिं लडाकुतय् बारे माओवादी व सरकार निगुलिं निकायं छुं हे विशेष ज्याझ्वः महः धकाः लडाकुतय्सं आन्दोलनया ख्याच्वः बिया हःगु दु। खतुं थ्व ख्याच्वःयात पार्टी व सरकारं गम्भीर रुपं काःगु दु धइगु खँ सरकार प्रमुख व पार्टी प्रमुख निम्हं नेतातय्सं तुरुन्त हे शिविर भ्रमण यानाः असन्तुष्ट लडाकुतय्त नापलानाः वय्कःपिनि समस्या समाधान यायेगु जुइ धकाः बचं बिउगुलिं नं सीदत। अथे खःसां घाःपाः जूपिं, अपांग जूपिं लडाकुतय्सं पार्टी व थःगु हे पार्टीं नेतृत्व यानाच्वंगु सरकारया ध्यान सालेगु लागिं नं थथे आन्दोलनया ख्याच्वः बीमाःगु धाःसा बांलाःगु खँ मखु।  लडाकुतय्सं छुं धाये न्ह्यः हे वास्तवय् उमिगु हकय् राज्यं छु याये त्यना धकाः सार्वजनिक यायेमाःगु खः। थ्व लडाकुत अपांग वा घाःपाः जूगु खःसा जनताया लागिं ल्वांल्वां हे जूगु खः। जन आन्दोलनय् घाःपाः जूपिंत राज्यं विशेष व्यवस्था यायेगु खःसा जनयुद्धय् घाःपाः जूपिंत नं यायेमाः धकाः सः पिहां वइगु स्वाभाविक खः। युद्ध सिधयेधुंकाः उकिया नेतातय्स थुज्वःपिं असक्त योद्धातय्त ल्वःमंकेगु ज्या याये मजिउ। धायेत ला सरकारं उज्वःपिं लडाकुतय् लागिं विशेष प्याकेज हे हयेगु धकाः आश्वासन बिउगु दु। तर उज्वःगु प्याकेज सार्वजनिक याये न्ह्यः उकी सम्बद्ध लडाकुत सहमत दुगु खः लाकि मखु धकाः न्ह्यव हे बुझे यायेगु ज्या जुइमाः। घोषणा जूगु प्याकेज प्रयाप्त मजू धकाः लडाकुतय्सं अस्वीकार यात धाःसा व बांलाःगु ज्या जुइ मखु। थुकी माओवादी व सरकार निगुलिं निकाय गम्भीर जुइमाः ।",http://www.nepalmandal.com/content/17517.html
