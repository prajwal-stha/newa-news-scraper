url,category,date_published,headline,news_text
https://nepalbhasatimes.com/25597,संस्कृति,  ,सिख्वंमू बहालय् दुर्लभ वज्रसत्वअभिषेक,"येँ – थनया बसन्तपुलिइ च्वंगु श्रीखण्ड तरुमूल महाविहार (सिख्वंमू बहाल)य् अतिकं दुलर्भ वज्रसत्व अभिषेक ज्याझ्वः जुल । बौद्ध दर्शन अध्ययन पुचःया ग्वसालय् जूगु ज्याझ्वलय् झिम्हेसित दुर्लभ वज्रसत्व अभिषेक बीगु ज्या जूगु खः ।पुचःपाखें न्ह्याका वयाच्वंगु थीथी बौद्ध दर्शन कक्षाया झिम्ह प्रशिक्षार्थीपिं नेमविलास वज्राचार्य, त्रिरत्न वज्राचार्य, मिन्दुरत्न वज्राचार्य, कृष्णमान वज्राचार्य, नविनरत्न वज्राचार्य, कविर वज्राचार्य, सागर वज्राचार्य, राजेश वजाचार्य, राजिव वज्राचार्य व कुशल वज्राचार्य दीक्षित जुयाबिज्याःगु खः ।                                                         वसपोलपिं सकसितं बौद्ध विद्वानलिसें बौद्ध गुरु यज्ञमानपति वज्राचार्यं वज्रयान बौद्ध परम्पराकथं सिख्वंमू बहालय् हे जूगु छगू विशेष वज्रयान बौद्ध पुजा यासें अभिषेक बियाः दीक्षित यानाबिज्याःगु खः । थ्व संसारय् गुलि नं प्राणी, जीवजगत, वस्तुत दु, व दक्वं छन्हु मदया वनी, फुना वनी । मनूया जन्म जुइ, ल्यासे ल्याय्म्ह जुइ, ज्याथजिथि जुइ । अले छन्हु मृत्यु जुइ । सकलें प्राणी थ्व हे जीवनचक्रय् चाःहिलाच्वंगु दइ । थुकियात हे अनित्य संसार धाइगु खःसा थ्व संसारय् न्हापांनिसें दयाच्वंगु, आः नं दुगु व लिपाथ्यंकं दयाच्वनीगु छुं दुसा व वज्रसत्व हे खः धइगु मान्यता दु । थ्व हे मान्यताकथं वज्रसत्व दर्शनया ज्ञान व झिंन्यासः दँ न्ह्यःया वज्रसत्व चर्याम्येँया भावय् थुकथं दुर्लभ वज्रसत्व अभिषेक बीगु ज्या जूगु खः ।सिख्वंमू बहालय् पुचःपाखें थुुकथंया दीक्षा बीगु ज्या जूगु थ्व स्वक्वःखुसी खः ।"
https://nepalbhasatimes.com/25650,संस्कृति,  ,भागि यायेगु झीगु संस्कार खः,"कल्याण मित्र                                                          परापूर्वकालनिसें न्ह्याना वयाच्वंगु झीगु नेवाः संस्कार दुनेया छगू स्यल्लाःगु चलन व परम्परा खः थः स्वयां थँजिपिंत भागि यायेगु अर्थात अनि यायेगु । कायं मांअबुयात भागि यायेगु । भौमचां माजुबाजु नापं थः स्वयां थकालिपिं थःथितिपिंत भागि यायेगु चलन अतिकं पुलां । तर थौंकन्हय्यापिं कायम्ह्याय् व भौमस्तय्सं थः स्वयां थकालिपिंत भागि यायेगु याना महयेधुंकल । छगू कथं धायेगु खःसा थ्व चलन बुलुहुं तना वनाच्वंगु दु । गनं गनं गुलिसिनं धाःसा भागि यायेगु चलन अझं ल्यनाच्वंगु खनेदु । अप्वःथें यानाः गां गामय् च्वंपिं नेवाः समुदाय दुने थ्व चलन आतक नं ल्यनाच्वंगु खनेदु । झी न्हियान्हिथं आधुनिक जुया वनेगु झ्वलय् झीसं थुकथंया पुलांगु परम्परा, मान्यता, सभ्यता व चलनत यक्व हे त्वःता वनाच्वनागु दु । अज्याःगु गुलिखे पुलांगु चलनत झीगु निंतिं गुलितक फाइदा जू धयागु खँ तकं ल्वःमंका वनाच्वनागु दु । मसिया वनाच्वंगु दु । उकिया थासय् न्हू न्हूगु चलन व न्हू न्हूगु व्यवहार छ्यलाबुलाय् हयाच्वंगु जुल । झीगु पुलांगु परम्परा, चलन व मान्यताकथं काय भौ नं मांअबु व माजुबाजुयात सुथ न्हापां दनेवं इपिं थःगु क्वथाय् द्यनाच्वंगु इलय् हे वनाः पालिइ भ्वपुयाः भागि याइ । थ्व परम्परा थः स्वयां थँजिपिं व हनाबना तयेबहपिंत मान सम्मान याःगु दृष्टिकोणं स्वयेगु याइ । थ्व परम्परायात थौंतक नं गुलिखेसिनं न्ह्याका हे वयाच्वंगु दु । थथे छ्यनं हे थियाः भागि यायेबलय् धार्मिक व वैज्ञानिककथं नं झीत यक्व हे फाइदा दु धयागु खँ मसियाः हे झीसं थज्याःगु चलनयात न्हियान्हिथं त्वःता वनाच्वंगु दु । झी सकसिनं सिउगु हे खँ खः कि ‘भागि याये ति’ धकाः थकालिया पालिइ थीमाः । जब थुकथं सुनानं झीगु पालि थियाः भागि यात धाःसा झीसं छु यायेमाः ? वयात झीसं आशिका बीमाः । नापं द्यःयात नं लुमंकेमाः । भागि याः वःपिंत झीसं ‘भाग्यमानी जुइमा’, ‘सुख शान्ति दयेमा’ धकाः आशिका बीगु चलन दु । थथे आशिका बीबलय् आशिका बीम्ह दुनुगलंनिसें लय् तायाः बीमाः । खास यानाः झीसं झीगु थःगु तुतिं मचायेकं सुयातं मथीमा वा मथ्वायेमा वा मध्वयेमा धकाः कुतः यानाच्वनी । यदि झीगु तुतिं मचायेकं सुयात नं थिल, थ्वात ध्वत धाःसा मभिं जुइगु तायेका च्वनी । झीगु तुतिं सुयातं थिल धाःसा थुकिं झीत दोष लाइ । थकालिपिनिगु पालि स्पर्श यानाः नियमित रुपय् भागि यायेबलय् प्रतिकूल जुयाच्वंगु ग्रहत नं अनुकूल जुइ । थुकिया मनोवैज्ञानिक पक्ष थ्व नं दु कि गुगु लक्ष्य प्राप्त यायेगु खः व मनय् तयाः थकालिपिंत भागि यायेबलय् उगु लक्ष्य चूलाकेगु शक्ति प्राप्त जुइ । थ्व दोषं बचे जुइत झीसं मनमनं भगवानयाके माफि फ्वनेमाः । अले उम्ह मनूयाके नं माफि फ्वनेमाः । थः स्वयां थकालिपिनिगु पालि थियाः भागि यायेबलय् झीत यक्व हे फाइदा दु । थः स्वयां थकालियात आदर, सत्कार, मान सम्मान यानाः भागि यायेगु अतिकं उत्तम जू धयागु मान्यता दु । भागि यायेबलय् प्रत्यक्ष वा अप्रत्यक्ष कथं नं यक्व हे फाइदा दुगु जुयाच्वन । थथे भागि यायेबलय् झीत छु छु फाइदा दु धयागु खँय् नं छक्वः विचाः याये । भागि यायेधकाः पालि थिइगु पूवंक सश्रद्धाकथं थः स्वयां थकालिया न्ह्यःने नतमस्तक जुइगु खः । थुकिं झीत विनम्रता चूलाइ । अले मनय् नं शान्ति जुइ । थुकिया नापं भागि याये धाइम्ह मनुखं थकालियात थःगु आचरणं प्रभावित याये फइगु नं जुल । जब झीसं थः स्वयां थँजिम्ह व हनाबना तयेबहःम्ह मनूया पालिइ थिइवं वा भागि यायेवं वय्कलं झीत आशिका बीकथं थःगु निपा ल्हातं झीगु छ्यनय् थियाः ‘भाग्यमानि जुइमा’ धकाः सुवाः बी । थथे जुइबलय् झीगु ल्हातिं वय्कःया पालिइ थियाच्वनी । थुकी थज्याःगु मान्यता दु कि उम्ह हनेबहम्ह मनूया सकारात्मक उर्जा संचार जुयाः आशिकाया रुपय् झीगु म्हय् प्रवेश जुइ । थुकिं झीगु अध्यात्मिक व मानसिक विकासय् नं तिबः जुइ ।शास्त्रय् धयातःगु दु कि, ‘झीसं न्हिंन्हिं थकालिपिंत अभिवादन यानाः भागि यायेबलय् झीगु आयु, विद्या, यश व शक्तिइ वृद्धि जुइ ।’ थुकी वैज्ञानिक दृष्टिकोणं स्वयेबलय् नं यक्व हे फाइदा दुगु जुयाच्वन । महान् वैज्ञानिक न्युटनया नियमकथं संसारय् दक्वं चीज गुरुत्वाकर्षणया नियमय् च्वनाच्वंगु दु । थुकिया नापं पृथ्वीया गुरुत्वाकर्षणया भार न्ह्याबलें आकर्षित याइम्हपाखे हे वनाच्वनी । झीगु म्हय् नं थ्व हे नियम लागू जुइ । झीगु म्हं छ्यंयात उत्तरी ध्रुव व तुतियात दक्षिण ध्रुव माने यानातःगु दु । गुरुत्वाकर्षणया उर्जा अर्थात चुम्बकीय उर्जा न्ह्याबलें नं उत्तरी ध्रुवं प्रवेश यानाः दक्षिण ध्रुवय् प्रवाहित जुयाः थःगु चक्र पूवंकाच्वंगु दइ । थथे धइगु झीगु म्हया उत्तरी ध्रुव छ्यनय् सकारात्मक उर्जा दुहां वनाः दक्षिण ध्रुव पालिइ प्रवाहित जुयाच्वनी । दक्षिण ध्रुवय् थ्व उर्जा असीमित मात्राय् स्थिर जुयाच्वनी अले पालि उर्जाया केन्द्र जूवनी । पालिइ ल्हातिं थियाः उगु स्थिर जुयाच्वंगु उर्जा ग्रहण यायेगुयात हे झीसं भागि यायेगु, अनि यायेगु वा चरण स्पर्श यायेगु धाइ । वास्तवय् थ्व झीगु तसकं पुलांगु छगू संस्कार खः । मेमेगु जातियापिंसं नं थ्व संस्कार न्ह्याका वयाच्वंगु दु । द्यःपिनिगु पालंनिसें हे थ्व चलन दु धइगु खँ झीसं शास्त्रय् ब्वना वयाच्वनागु हे दु । गथेकि महाद्यः छेँय् लिहां वइबलय् पार्वतीं कमण्डलुइ लः हयाः महाद्यःया पालि छगः बाताय् तयाः सिकेगु याइ, अले व बाताय् मुनाच्वंगु लः थम्हं त्वनेगु याइ । थ्व हे कथं ऋषिमुनि व खय्ब्रम्हूतय् नं थज्याःगु चलन दुगु खः । थज्याःगु ज्यायात थौंकन्हय्यापिंसं थ्व सामन्ती संस्कार खः, मिसा अधिकारया हनन् खः धायेगु याः । तर थुकी नं वैज्ञानिक ल्याखं स्वयेगु खःसा लाभदायक हे जू । छाय्धाःसां गुलि नं शक्तिशाली उर्जा दु, व सकारात्मक उर्जा व फुक्क पालिइ मुनाच्वनी । न्हिछियंकं मुनाच्वंगु उर्जा प्राप्त जुइगुलिं हे कलाःम्हं भाःतया तुति सिलाः उकिया लः भचा त्वनेगु खः ।पालि थियाः भागि यायेबलय् पालिइ च्वंगु उर्जां झीत यक्व हे फाइदा जुयाच्वनी । तुतिया पतिंचाय् नं यक्व हे उर्जा प्रसारित यायेगु शक्ति दयाच्वनी । थज्याःगु नं मान्यता दु कि थकालिपिनिगु पालि स्पर्श यानाः नियमित रुपय् भागि यायेबलय् प्रतिकूल जुयाच्वंगु ग्रहत नं अनुकूल जुइ । थुकिया मनोवैज्ञानिक पक्ष थ्व नं दु कि गुगु लक्ष्य प्राप्त यायेगु खः व मनय् तयाः थकालिपिंत भागि यायेबलय् उगु लक्ष्य चूलाकेगु शक्ति प्राप्त जुइ । अथेला ‘भागि याये’ धाःपतिकं थकालिपिंसं ‘भाग्यमानी जुइमा’ धकाः आशिका नं बियाच्वनीगुलिं नं सकारात्मक सोचया विकास जुयाच्वनी ।थ्व छगू कथं सुक्ष्म व्यायाम नं खः । तुतिइ थीबलय् शारीरिक कसरत नं जुइ । क्वछुनाः तुति थीबलय् म्ह लचकदार जुइ । न्ह्यःने क्वछुइबलय् छ्यनय् रक्त प्रवाह अप्वइ । गुकिं स्वास्थ्यया निंतिं फाइदा जुइ । भागि यायेबलय् छगू फाइदा थ्व नं दु, थुकिं झीके दुगु अहंकार म्हो जुइ । थथे धइगु झीगु म्हय् दुगु नकारात्मक उर्जा म्हो जुया वनी । थ्व हे कारणं झी पुर्खातय्सं हनेबहपिं थकालिपिंत भागि यायेमाःगु परम्परा व संस्कारया रुप बियातःगु खः । आः वयाः झी नेवाःतय्सं भागि यायेगु पलेसा ‘ज्वज्वलपा’ धायेगु यानाहल । तर भागि यायेधकाः छ्यं क्वछुकीपिं नेवाः भौमस्तय् ल्याः नं म्हो मजू । गनं सभा समारोह, भ्वजय् वा छुं नं ज्याझ्वलय् नेवाःतय् थःथितिपिं मुनेगु ज्या जुल धाःसा अन थःगु छ्यं क्वछुकाः थकालिपिंत भागि याये धाइपिं नेवाः अझं यक्व दनि । थ्व संस्कारयात ल्यंका तये ।"
https://nepalbhasatimes.com/19735,संस्कृति,  ,तोखाय् बिस्काः शुरु,"रासस/ ख्वपय् वइगु चैत २७ गते निसें जक बिस्काः जात्रा शुरु जुइत्यंगु दुसा येँया उत्तरी भेगय् च्वंगु पुलांगु नेवाः बस्ती तोखाय् धाःसा वंगु पाहांचः¥हेया न्हिकुन्हुनिसें हे बिस्काः जात्रा शुरु जुइधुंकूगु दु । दँय्दसं पोहेलाथ्व चः¥हे (पाहांचः¥हे) कुन्हु स्थानीय थःनेलाछि त्वालय् यःसिं थनेवं तोखाय् बिस्काः जात्रा शुरु जुइ । थन जुइगु बिस्काः जात्रा निगू चरणय् हनी ।                                                         यःसिं थने धुंकाः स्वन्हुतक याइगु धार्मिक गतिविधि न्हापांगु चरणय् लाःसा चैत मसान्तनिसें न्यान्हुतक याइगु पूजा व जात्रायात निगूगु चरणय् कायेगु याइ । थीथी ध्वजां छायेपियातःगु यःसिंयात विधिपूर्वक पुजाआजा यानाः वइगु बैशाख ५ गते क्वःथइ । थ्व अवधिइ मुस्कानेश्वर महाद्यः, गणेद्यः, ससुद्यः, मसानकाली, सपनतीर्थ गणेद्यः, क्वथु गणेद्यः व चण्डेश्वरीया मूर्तियात प्यागोडा शैलीया खतय् तयाः सिन्हः जात्रा यानाः देय् चाःहिकी । त्वाः त्वालय् थीथी देवीदेवताया ख्वाःपाः पुनाः प्याखं हुलीगु जात्राय् सर्वसाधारणं थःथःगु छेँय् नं सिसाबुसा, जाकि, सिन्हः लिसें पुजा बीगु याइ । देय् चाःहिकेगु झ्वलय् स्थानीय नारायण पुखुलिइ सम्बन्धित खःया महास्नान याकेगु याइ । स्थानीयवासीं द्यःखःयात महास्नान याके धुंकाः तिसा मालेगु याइ । लिच्छवीकालंनिसें हे थ्व जात्रा न्यायेकेगु परम्परा दुगु जात्राय् स्थानीय सपनतीर्थ मेलाय् नं जुइ, थन म्वःल्हुत (स्नान यात) धाःसा थीथी कथंया ल्वचं मुक्त जुयाः परिवारय् सुख, शान्ति व समृद्धि कायम जुइ धइगु विश्वास दु । सांस्कृतिक सम्पदां जायाच्वंगु तोखाय् थीथी जात्रा पर्व प्रचलनय् दु । जीवित देवी कुमारि व गणेशयात नं बिस्काः जात्राय् सहभागि याकी । जात्राया अवधिइ सिन्हः जात्रा यानाः थीथी देवीदेवताया द्यःखः गुथियारतय्सं कुबियाः नागया प्रतीकया रुपय् थनातःगु यःसिं परिक्रमा याकी । नारायण द्यःया देगःयात नं स्वचाः चाःहिकी । स्थानीयवासीया सुरक्षाया निंतिं चण्डेश्वरी देवीया महत्वपूर्ण भूमिका दुगु विश्वासयालिसें पुजा यायेगु याय । ल्वचं कःगु दुसा लंका बीम्ह सपनतीर्थ, विद्याया देवी ससुमांजु, लाय्कुलिइ पुजा याइम्ह क्वथु गणेद्यः लगायत न्हय्म्ह देवीदेवतायात विशेष रुपय् माने याइगु परम्परा दुगु स्थानीयवासी देवराज डंगोलं कनादिल । जात्राय् सपनतीर्थ दाफा खलः, जोर भीमसेन, चण्डेश्वरी, इन्द्रायणी, गणेद्यः, सपनतीर्थ धिमय्, सरस्वति धिमय् बाजं लगायत सांस्कृतिक पुचः व मेमेगु सहयोगी संस्थां उत्साहजनक रुपं सहभागिता क्यनेगु याना वयाच्वंगु दु । थ्व हे चैतया लिपांगु वालय् बांलाःगु साइत स्वकाः उगु क्षेत्रया स्थानीयवासीया रक्षाया निंतिं थीथी देवीदेवताया पुजा व जात्राय् छुं कथंया अनिष्ट मजुइमा धकाः प्यंगुलिं दिशाया द्यःपिंत ब्वनेगु याइ । अथे हे स्थानीय शक्तिपीठय् पञ्चबलि बीगु व प्रसाद इनेगु व्यवस्था नं याइ । प्राचीन इलय् थीथी दानवीय शक्तिं उगु क्षेत्रया नगरवासीयात दुःख बिउगुलिं इमित सुरक्षित याना तयेत उगु जात्रा न्यायेकगु प्रचलन शुरु जूगु तोखा सम्पदा संरक्षण दबूया नायः मणिराज डंगोलं जानकारी बियादिल । जात्राया प्रचलन शुरु यायेधुंकाः खराब शक्तिं स्थानीयवासीयात दुःख बी फुगुलिं स्थानीयवासीं थ्व जात्रायात निरन्तरता बिया वयाच्वंगु धापू दु । अनया जात्राय् ख्वपय् बिस्काःया इलय् थें म्ये प्वाः खनेगु चलन धाःसा मदु । राष्ट्रिय व अन्तर्राष्ट्रिस्तरय् जात्रायात प्रवद्र्धन यायेत स्थानीयवासीं पहल याना वयाच्वंगु दु । येँय् नं करिब १० किलोमीटर तापाःगु तोखाय् जुइगु जात्राय् सहभागि जुइत व स्वयेत येँ व जःखःया थासं आपालं सर्वसाधारण सहभागि जुइगु याः । जात्रा अवधिइ प्रयोग जूगु थीथी द्यःछेँया देवीदेवतायात सम्बन्धित द्यःछेँय् थापं यासें जात्रा क्वचायेकी ।"
https://nepalbhasatimes.com/19743,संस्कृति,  ,बिस्काःया द्यःखः न्हिनय् सालीगु,"ख्वप- थनया बिस्काः जात्रायात शान्तिपूर्ण रुपं सम्पन्न यायेत सरोकारवालात सहमत जूगु दु । जात्रा शान्तिपूर्ण व व्यवस्थित यायेत सरोकारवालातय् दथुइ जूगु मुँज्यां उगु सहमति याःगु खःसा थुगुसी लिबाक द्यः सालेगु मयासे न्हिनय् हे द्यः सालेगु खँय् नं सहमति जूगु दु ।                                                         ख्वप नगरपालिकाया प्रमुख सुनिल प्रजापतिं जात्रायात शान्तिपूर्ण, व्यवस्थित व मर्यादित रुपं सम्पन्न यायेत छगू कार्यदल गठन यानागु जानकारी बिसें थुगुसी न्हिनय् हे द्यः सालेगुकथंया व्यवस्था यानागु धयादिल । मुँज्याय् जात्रा संचालन याइम्ह नाइके व पुजारीं गुथिं संस्थानं बीगु याना वयाचवंगु सेवा सुविधा म्हो जूगु खँय् असन्तुष्टि प्वंकुसे गुथिं बीगु पुजा नं लिबाक जक वइगु व थुकिं यानाः पुजा यायेगु ज्या नं लिबाः वनीगु कारणं द्यः साले बलय् द्यः खिउँसे च्वनीगु व थथे जुइबलय् अप्पां कयेकाः ल्वापु तकं जुइगु स्थिति वइगु खः धयादिल । थनया बिस्काः जात्राय् दँय्दसं हे भैलःखः सालेगु झ्वलय् अप्पां कयेकाः ल्वापु जुइगु व मानवीय क्षति तकं जुइगुलिं यानाः जात्रा संचालन जुइगु इलय् जात्राया बारे नकारात्मक सन्देश पिहां वनीगु जूगुलिं थुगुसी शान्तिपूर्ण व मर्यादित रुपं जात्रा सम्पन्न यायेत ख्वप नगरपालिकां सरोकारवालातय् छगू कार्यदल गठन याःगु खःसा द्यःखः नं न्हिनय् हे सालेगु खँय् सहमति प्वंकूगु खः । बिस्काः जात्रा स्वयां नं अप्पां कयेकाः ल्वापु जुइगु जात्राया रुपय् ब्याख्या यायेगु अप्वयेवं थुगुसी अज्याःगु समस्या मवयेकेया निंतिं न्हिनसिया २ ताः इलय् हे द्यःखः सालेगु व्यवस्था मिले यानागु ख्वप नगरपालिकां जानकारी बिउगु दु । लिसें जात्रा संचालन जुइगु दिं वइगु चैत २७ गते सुथसिया ७ ताः इलय् ख्वप नगरपालिका क्षेत्र परिक्रमा यायेगु व प्रचारप्रसार सहित सद्भाव ¥याली पिथनेगु नापं जनचेतना सभा तकं यायेगु योजना दयेकूगु दु । वइगु चैत २७ गते शुरु जुयाः बैशाख ५ गते क्वचाइगु जात्राया झ्वलय् ख्वप नगरन्यंकं भट्टी पसः, अय्लाः पसलय् निगरानी तयेगु नापं नियन्त्रणया निंतिं व्यापक प्रहरी परिचालन नं याइगु जूगु दु ।"
https://nepalbhasatimes.com/19964,संस्कृति,  ,च्वबहाः करुणामयया जात्रा क्वचाल,येँ-  स्वनिगः छगुलिं जात्रामय जुयाच्वंगु इलय् येँ देशं दक्षिण भेगय् लाःगु च्वबहाः करुणामयया जात्रा जुल । येँ देशं दक्षिण भेगस्थित च्वबहाः डाँडाय् च्वंम्ह करुणामयया खः जात्रा याःगु खः ।                                                         जात्रा स्वयां छवाः न्ह्यः न्ह्वं याःम्ह करुणामययात वंगु शनिवाः च तदशैंया न्हिकुन्हु बागमति खुसिइ यंकाः सांस्कृतिक बाजंलिसें जात्रा याःगु खः । च्वबहाः डाँडां झण्डै स्वंगू किलोमिटर तापाःगु न्यखु खुसिया दोभानय् तक करुणामयया मूर्तियात खतय् तयाः यंकूगु खः । आदिनाथ लोकेश्वरया नामं नं म्हसिया वयाच्वंम्ह करुणामययात मिसा व मिजं निगुलिं रुपय् कायेगु यानातःगुलिं ‘अर्धनारेश्वर’ नं धायेगु याः । प्राचीन इलय् करुणामयया मूर्ति न्यखु खुसिया हे दोभानय् लुइकाः च्वबहाःया स्थानीयवासीं डाँडा च्वय् हे देगः थयेकाः चैतदशैंया हे न्हिकुन्हु प्रतिस्थापन याःगु धइगु जनविश्वास दु । जात्राय् स्वनिगःलिसें जःखःया थासं आपालं मनूतय् सहभागिता दुगु खः । च्वबहाः करुणामययात हिन्दू व बौद्ध निगुलिं सम्प्रदायया धर्मावलम्बितय्सं उतिकं आस्था तयाः माने यायेगु याना वयाच्वंगु दु । बौद्ध धर्मावलम्बितय्सं स्वनिगःया प्यम्ह मध्ये छम्ह लोकेश्वरकथं नं कायेगु याना वयाच्वंगु दु ।
https://nepalbhasatimes.com/23624,संस्कृति,  ,ऐतिहासिक भ्याःचाद्यः हानं पुनर्स्थापना,"येँ – थनया वंघः, केल, थाय्मदु व किलाघः दुवातय् च्वंगु ऐतिहासिक भ्याःचाद्यः हानं पुनर्स्थापना याःगु दु । स्थानीय त्वाःबहाःयापिं जानाः मछिन्द्र क्लबपाखें ग्वसाः ग्वःगु छगू क्षमापुजा लिपा द्यः पलिस्था याःगु खः । थ्व द्यः उगु दुवाःया दथुइ लँय् हे लानाच्वंगु दु । दुवातय् च्वंगु गालय् द्यः पलिस्था यानातःगु खः ।                                                         यक्वस्यां अन द्यः दु धकाः मसिउ । सिउसां गज्याःम्ह द्यः धकाः मसिउ । छुं ई न्ह्यः मेलम्चीया लः हयेत पाइप लायेगु ज्या जूबलय् उगु गालय् च्वंगु द्यःया मूर्ति नं लिकाःगु खः । लिकायेधुंकाः उकियात सामान्य ल्वहं जक तायेकाः अन तः थन तः हे मदयेका बिल । लिपा स्थानीय मनूतय्सं उगु ल्वहंयागु मूर्ति लुइकाः हानं पलिस्था याःगु खः । पुजा याये न्ह्यः शनिवाः अन छगू क्षमा पुजा नं याःगु खः । आः वहे गालय् ल्वहंयाम्ह भ्याःचाद्यः पलिस्था यानाः उकिया द्यःने ख्यातुगु न्हाय्कं समेत तया बिउगु दु । थुकिं यानाः न्हाय्कनं क्वय् भ्याःचाद्यः बांलाक स्वये तकं फइगु जूगु दु । थ्वहे भ्याःचाद्यःया कारणं उगु थाय्या नां हे ‘भ्याःचाद्यः’ वा ‘भेंडासिंग’ जूगु खः । अन थ्व भ्याःचाद्यः गबले पलिस्था याःगु धइगु बारे गनं उल्लेख जुयाच्वंगु मदु । किंवदन्ती कथं थ्व भ्याःचाद्यः छम्ह तान्त्रिक खः । वयात स्याःबलय् वयागु छ्यं उखेंथुखें चाःहिलाच्वंगु जुयाः लिपा तन्त्रया बलं हे उगु छ्यंयात ज्वनाः अन क्वय् पलिस्था याःगु खः । नेवाः धार्मिक–सांस्कृतिक ख्यलय् भ्याःचा (भेंडा) यात द्यः माने यानाः पुजा यायेगु चलन थ्वहे छथाय् जक दु । भ्याःचाद्यः दुगु थ्व लागा किराँतकालय् हे विकसित जुइधुंकूगु थाय् खः धकाः अनुमान यानातःगु दु ।"
https://nepalbhasatimes.com/21263,संस्कृति,  ,सुनां बी हःपाः,"‘सर्वजन हिताय, सर्वजन सुखाय’ यायेगु निंतिं न्ह्याबलें समभङ्ग पद्मपिठ आशनय् दनाः अवलोकन यानाच्वनीम्ह करुणामय बुंगद्यःयात देशदर्शन याकेत यलय् दँय्दसं बुंगद्यःया रथयात्रा याना वयाच्वंगु दु । रथयात्राया निंतिं बुंगद्यःयात बछलाथ्व पारुकुन्हु तःबहालं पूच्वय् हयाः रथय् बिज्याकी ।                                                         बुंगःद्यःया रथ जात्राया निंतिं रथ दयेकेगु निंसें रथ सालेगु इलय् तक थीथी गुथि, समाजं थीथी कथंया महत्वपूर्ण ज्या याना वयाच्वंगु दइ । गथेकि ः सिँया ज्या याइपिं बाराहीतय्सं व पौया ज्या याइपिं ञंवातय्सं रथ दयेकेगु ज्या याइ । ओकुुबहाःया लुसा गुथियापिंसं लुं सियातःगु सिँया ज्या, कसिम्वः, खः दयेकेगु ज्या याइ । पांजुपिंसं द्यःया पुजाआजा, हेरचाह यायेगु ज्या याइ । थथे हे मेमेगु थीथी समुदायं थीथी ज्या याइ । रथ दयेके धुंकाः बछलाथ्व चतुर्थीकुन्हु रथ सालेगु सुरु जुइ । रथ दयेकूगु थाय् पुच्वनिसें रथ सालीबलय् गुबलय् सालेगु, गुबलय् दिकेगु, गुखे सालेगु धकाः रथ हाँके यायेगु ज्या छम्हेसिनं यानाच्वंगु दइ । ३२ कु तजाःगु बुंगद्यःया रथ सुथांलाक सालेगु निंतिं थथे रथ हाँके याइम्हेसिया ज्या तसकं महत्वपूर्ण जुइ । थथे रथ हाँके यायेगुयात हःपाः बीगु धाइ । रथया न्ह्यःने भैलःद्यःया ख्वाःपाः तयातइगु घःमालय् च्वनाः हःपाः बीगु याइ । हःपाः बीम्हेसिनं बांलाक हःपाः बीफत धाःसा हे जक रथ याउँक सालाः इलय् याः न्यायेकेफइ । ३२ कु तजाःगु बुंगद्यःया रथ सुथांलाक सालेगु निंतिं रथ हाँके याइम्हेसिया ज्या तसकं महत्वपूर्ण जुइ । हःपाः बीम्हं बांलाक हःपाः बीमफुत धाःसा रथ उखेंथुखें न्याः वनीगु सम्भावना नं दयाच्वनी । थौंकन्हय् बुंगद्यःया रथ जात्राय् द्यः साःवइपिं म्वःम्वः हे दयाच्वंगु दु । थथे रथ सालीपिंत छगू कथं नियन्त्रण यायेगु ज्या हःपाः बीम्हेसिया जुयाच्वनी । हःपाः बीगु ज्या यलया परम्परागत ज्यापुत्वाःया ज्यापुतय्सं याइ ।   रथ सुथांलाक सालेगुली हे छगू महत्वपूर्ण ज्या जुयाच्वंगु हःपाः बीगु ज्यायात बांलाक व्यवस्थापन यायेगु निंतिं यलया ज्यापु समाजं थीथी गुंगू त्वाःयात हःपाः बीगु पाःब्व बिइगु याना वयाच्वंगु दु । समाजं हःपाः बीगु निंतिं काय्गुननियात वि.सं.२०६८ इ, छाय्बाहायात २०६९इ, बागरयात २०७० इ, धपगाःयात २०७१य्, पूर्णचण्डीयात २०७२य्, कुक्षेननीयात २०७३य्, मिखाबाहाःयात २०७४य्, अग्निशालायात २०७५य् व नःत्वाःयात २०७६य् हःपाः बीगु पाः बिउगु खः । हःपाः बीगु पाः लाःगु त्वालं धिमे थाना वयेमाःगु व्यवस्था नं यानातःगु दु । गाःबहाः भुज्याःया बखतय् हे नुगःयाःया लागिं नं ज्यापु समाजं झिंछगू त्वाःयात हःपाः बीगु पाः बियाः व्यवस्था यानातःगु दु । अथे हे लगंयाः न्यायेकेत सालीपिं नं झिंगुंगू त्वाःयापिं जुइ । थुकी नं झिंगुगू त्वाःयात दँय् निगू त्वाः मिले यानाः हःपाः बीगु पाः व्यवस्था यानातःगु दु । लगं भुज्याः सिधयेकाः लिपा नैंक्यालं लुइ । अनं लिपा कन्हय्कुन्हु सुथन्हापां याकःमिसाया भुज्याःयात द्यइके वइपिं मिसापिंसं रथ सालेगु याइ । थतित्वालय् बुंगद्यः याः न्यायेधुंकाःया प्यन्हु लिपाया बिहिवाःकुन्हु मंगःया मणिमण्डप फल्चाय् ज्योतिषतय्सं साइत स्वयाः जाउलाख्यलय् सालेगु अर्थात बुंगद्यः पित सालेगु (देशं पिने) साइत माली । बुंगद्यः पिसालेगु प्यन्हु न्ह्यः किपू भेगया न्हय्गामय् सुचं बीत पान्जु किपुली वनाः स्वां बिउ वने माःगु परम्परा दु । बुंगद्यः पिसाले छन्हु न्ह्यः बहनी जटावाला नैंक्यालं लुइ । बुंगद्यः सालाः जाउलाख्यःयाः न्यायेकेगु याइ । जावलाख्यलय् याः न्यायेधुंकाः बुंगःद्यःया रथ सालेगु ज्या क्वचाइ ।"
https://nepalbhasatimes.com/8251,संस्कृति,११३८ तछलाथ्व षष्ठी,सिथिनखः  व कुमार द्यःया महिमा,"लक्ष्मण राजोपाध्याय                                                          येँ – थौं सिथि नखः हनाच्वंगु दु । सिथिनखःयात थुगु दँया अन्तिम नखःया रुपय् माने याइ । लिसें देपुजा मदुपिं वा दुसां माने याये मखंपिनि नं थौं हे देपुजा याइ । थौंयां लिपा मेगु गथांमुगः तक छुं नं नखःचखः माने यायेगु वा बाजं थायेगु ज्या जुइ मखु । आः पूवंक सिनाज्या सुरु जुइगु जूगुलिं थौं तुं, बुंगाः, ल्वहंहिति आदि लःया मुहान फुक्कं यचुपिचु याइगु नं चलन दु । वातावरणवादीतय्सं थ्व न्हियात ‘लः दिवस’ कथं नं माने याः। थुगुसी २०७५ सालया मलमास वंगु जेठ २ गतेनिसें जेठ ३० गते तक लाःगु खः । थ्व लछिया ईयात पुरुषोत्तम मास नं धायेगु चलन दु । थ्व पुरुषोत्तम महिनाय् संल्हू लाइमखु । नापं मेगु छुं नं नखःचखः व साइतय् याःगु पुजा, आराधनाया ज्या नं जुइमखु । थ्व पुरुषोत्तम मास सिधयेवं धाःसा सिथिनखः वइ । दँय्दसं जेठ महिनाया शुक्ल पक्ष षष्ठिकुन्हु थ्व सिथिनखः लाइ । महाद्यःया कायया नां कुमार षष्ठि खः । वयात सिद्धिकुमार नं धाइ । थ्व दछिया दुने गुलि नं नखःचखः दु उकी मध्ये दकलय् लिपांगु नखः जूगुलिं सुयां नं छुं गुगुं कारणं देपुजा न्याये मफुत धाःसा थ्वकुन्हु देपुजा न्यायेकेगु चलन दु । येँय् न्हूघलय् सिथि द्यःया दँय्दसं जात्रा जुइ । सिथिनखःकुन्हु सिथि द्यःया जात्रा यायेगु झ्वलय् पुजाया नापनापं कुमार द्यःयात नं कुमार षष्ठि प्यन्हु न्ह्यः अर्थात जेठ शुक्ल तृतिया कुन्हु न्हवं यायेमाः । थसिं वइपिं नेम्कुलतय्सं जवंखवं च्वनाः सिद्धि द्यःया न्ह्वं याइगु चलन दु । सिथिनखः कुन्हु राजोपाधयाय ब्राम्हणं विधिपूर्वक यज्ञाहुति यानाः कलशार्चन यानाः सिथि द्यः अर्थात कुमार द्यःयात कर्म खंकाः पुजा यायेगु चलन दु । जिं सिउकथं आतक जिमिगु स्वंगू पुस्तां थथे होम यानाः सिथि (कुमार) द्यःयात विधिविधानकथं पुजा याना वयाच्वंगु दु । ह्याउँगु वर्णया म्हय्खा गया च्वंम्ह कुमार द्यः स्वयेबलय् मचाचाम्ह खने दुगुलिं तसकं चचंलम्ह थें नं खनेदु । हिसिचा दुम्ह जूगुलिं न्ह्याक्व स्वःसां मगाःथें च्वनी। कुमार द्यःयात नेम्कुलतय्स. द्यःपाःलाःनापं च्वनाः द्यःयात बांलाक हिसि दयेक समाः यानाः छायेपी । द्यःयात तिसा मतुलिं पुइकाः स्वांमाः क्वखायेकाः द्यःयात तसकं झःझः धायेकी । सिन्हाज्याया ई त्यःगुलिं थ्व सिथिनखःबलय् चुक, ननि, सुचुपिचु याइ, नापं तुं, बुंगाःनापं लःसा स्रोत नं सुचुकुचु यायेगु व थ्व कुन्हु म्वःल्हुयाः थःनं नीसी जुइ । झीसं सिद्धि द्यः (कुमार द्यः) वा सिद्धिकुमारयात पुजा यायेबलय्, आराधना ायेबलय् विशेष यानाः चौमरि, बीबः घासाता तयाः माय्वः, मूवः, कसूवःलिसें चतांमरि तयाः द्यःयात छायेगु चलन दु । कुमार द्यः स्वयेबलय् चंचलम्ह जुयाः बांलाःम्ह मचाथें खने दु । उकिं उमेर दयां नं चचंल मजुल धाःसा मस्तय्त थ्व द्यःयाथाय् यंकाः पुजा यानाः भागि याकेगु चलन नं दु । सिद्धि द्यः पुजा जक पुजा याइगु मखसे ताःई न्ह्यवंनिसें म्हं मफयाच्वन धाःसा वयागु नामं सछि व च्यापु न्यातु ल्हानातःगु इताः, हाम्व चिकनय् बुलां आइतवाःकुन्हु च्याकीगु चलन दु । यदि इताः बांलाक च्यात धाःसा म्ह सुख मदुम्हेसिया ल्वय् याकनं लना वनी धइगु जनविश्वास दु । अथे हे सिथि द्यःयात मुद्दा त्याकाबीम्ह द्यः धकाः नं धायेगु याः । अदालतय् मुद्दा दायर जुयाच्वंगु अवस्थाय् अन्याय जूपिंसं सिथि द्यःयाथाय् वनाः नं मत च्याकः वनेगु चलन दु । मत च्याःगु लिधंसाय् बांलाक मत च्यात धाःसा मुद्दा त्याइ धकाः धया हयेगु द्यःपाःलाःतय्सं धायेगु याः । अथे जूगुलिं कुमार द्यःया महिमा व महत्व अपरम्पार जूगुलिं झी सकसिनं सिद्धिकुमार द्यःयात दुनुगलंनिसें भक्तिभावपूर्वक, श्रद्धापूवर्क न्हियान्हिथं पुजा व आराधना यायेगु यायेमाः ।"
https://nepalbhasatimes.com/8427,संस्कृति,११३८ तछलाथ्व नवमी,विक्रम संवत् व झी नेवाः,"वंगु ने.सं. ११३८ बछलाथ्व ७ (सप्तमी) कुन्हुया पत्रिकाय् भाजु अमृतानन्द वज्राचार्यया ‘विक्रम संवत् व झी नेवाः’ च्वसु पूवंक ब्वना । ‘नेपालभाषा टाइम्स’ य् च्वया तःगु हुनि विक्रम संवत् नाप जक आइतबाः च्वया तल नेपाल संवत्य् बाः च्वये म्वाःल ला थें ? वय्कःया च्वसुया अन्तय् ख्याच्वः बी थें                                                         ‘थ्व सम्बन्धय् च्वसु च्वयादीबलय् नं अज्याःगु भ्रम ब्वलनीगु ज्या यानामदीत इनाप याना च्वना’ धकाः च्वयातःगु खं जि स्तब्ध जुल । नेपाल संवत् झी नेवाःतय्गु थःगु हे संवत् खः । थ्व संवत् जिगु संवत् खः, थ्व संवत् छिगु संवत् खः अले थ्व संवत् झीगु संवत् खः । थ्व खँयात जिं दुनुगलंनिसें आत्मसात् याना । राष्ट्रिय संवत् धकाः मान्यता बीधुंकूगु थ्व संवत्यात राष्ट्रिय मान्यता कथं छ्यले ज्या मयाः धइगु खँय् जि नं नुगलय् स्याः । तर खँ थन हे पूवनी मखु । छाय् कि झीत ईया पहिचान माः । ईया पहिचान कथं झीसं पात्रो स्वयेबलय् थ्व २०७५ सालयात नेपाल संवत् ११३८ – ११३९, शालिबाहनीय संवत् १९४०, इसबीय संवत् २०१८–२०१९, कलिगत संवत् ५११९ अले सृष्टीतो गताब्दा १९५, ५८, ८५११९ धकाः च्वयातःगु खनी । थुकिं यानाः झीसं ईयात पहिचान याये अःपुइ । अले न्ह्याग्गु विशेष ज्याय् नं ईया पहिचान आवश्यक जक मखु कि महत्वपूर्ण नं जुयाच्वनी । जिं विक्रम संवत्या विषयय् च्वये माःगु मुख्य कारण झीगु देशय् थःगु ईया पहिचान लोप जुइ त्यंगुलिं खः । झीसं थःगु जातिया खँ ल्हायेबलय् थःगु देय्यात नं लुमंकेमाः । देय् म्वाःसा जाति म्वाइ, जाति म्वाःसा देय् म्वाइ । थ्व खँ हँय् थकालि कि ख्येँ थकालि धइथें खः । झीसं खंक खंक झीगु पहिचानत विस्तार विस्तारं लोप जुजुं वनाच्वंगु दु । राष्ट्रिय पोशाक, राष्ट्रिय जन्तु आदियात हिबाय् चबाय् याःगु झीसं खनाच्वनागु दु । आ ईयात नं राज्यं हिबाय् चबाय् यात । २०७२ सालया संविधान दुने निगुलिं संवत् च्वया बिउगु जूसा छु स्यनी ? संविधान च्वल तर संवत् मच्वः । ईया पहिचान मदुगु संविधान झीगु संविधान जुल । इतिहासय् ईया महत्वपूर्ण स्थान दइ । लिपा लिपा जुइबलय् थुगु संविधान गबले च्वःगु धइगु छुं प्रमाण दइ मखु । जिं विक्रम संवत‍्या विषयय् च्वये माःगु मुख्य कारण झीगु देशय् थःगु ईया पहिचान लोप जुइ त्यंगुलिं खः । झीसं थःगु जातिया खँ ल्हायेबलय् थःगु देय्यात नं लुमंकेमाः । देय् म्वाःसा जाति म्वाइ, जाति म्वाःसा देय् म्वाइ । थ्व खँ हँय् थकालि कि ख्येँ थकालि धइथें खः । थन राष्ट्रिय संवत् धकाः मान्यता बीधुंकूगु नेपाल सवत्यात नं संविधानय् थाय् मबिउ, न्ह्याबलें बियाच्वंगु विक्रम संवत्यात नं थाय् मबिउ । ई ब्यः मदुगु संविधान जूगुलिं झी दक्व सिनं थ्व विषययात वाःचायेकेमाः । थथे विक्रम संवत् नेपाल संवत् नितां मतसे संबिधान दयेकूगुया दुने मचायेक इस्बीय संवत् दुकायेगु खेल जकं मखुला धकाः झी सतर्क मजुसें मगाःगु खनेदु । ज्योतिषया ख्यलय् नेपाल संवत् व विक्रम संवत् थ्व निगुलिं तसकं महत्वपूर्ण जू । अले झी नेवाःतय्गु अनेक कर्मत ज्योतिषनाप स्वापू दु । अथे जूगुलिं झीगु कला संस्कृति परम्परा ल्यंका तयेगु खःसा थ्व संवत्या विषयय् झी संवेदनशील जुइ हे माः । नेपाल संवत् ला झीगु हे संवत् खः । थुकी छुं प्रश्न चिन्ह हे मदु । तर विक्रम संवत् सुयागु ? थ्व विषयय् धाःसा झीसं अझ यक्व चिन्तन मनन यायेगु ज्या ल्यं हे दनि ।अमृतानन्द वज्राचार्यजुं सक्व बज्रयोगिनी – गुँ बहालय् तयातःगु छ्यं दिपंकर बुद्धयागु खः, कराही व छ्यंनाप विक््रmमादित्य जुजुया छुं नं स्वापू मदु धकाः थःगु च्वसुइ धयादिल । दिर्घराज प्रसाईजुं च्वयादीगु विक्रम संवत्’ नां या सफुली ‘साँखुका विजय सिद्धि वज्राचार्यको भनाई छ – बज्रयोगिनी परिसरमा रहेको विक्रमादित्य राजाको टाउकोको जुन सम्मानका साथ पूजा गर्ने परम्परा छ । त्यसको मनन गर्दा बिक््रmम संवत्को प्रणेता तिनै विक्रमादित्य हुन भन्नेमा विश्वास हुन सकिन्छ ।’ धकाः च्वयादीगु दु । २०६७ सालय् दिर्घराज प्रसाईजुं थःगु सफुली च्वय् थथे च्वया तःगु खः । झी नेवाःतय् दथुइ हिन्दु धर्म माने याइपिं नं दु । बुद्ध धर्म माने याइपिं नं दु । यलया बालकुमारी परिसरय् छम्ह द्यः दु । व द्यःयात बुद्ध धर्म माने याइपिंसं मञ्जुश्री धाइगु खःसा हिन्दू धर्म माने याइपिंसं सरस्वती द्यः धायेगु चलन दु । वथें तुं व छ्यंयात नं गुलिसिनं दिपंकर बुद्ध धाइगु खःसा गुलिसिनं विक्रमादित्य जुजुया छ्यं धाइ । किंबदन्ती कथं थ्व छ्यं विक्रम केशरी–विक्रमादित्य जुजुया कायया छ्यं खः धयातःगु लूगु दु । झीगु नेपालय् अझ स्वनिगलय् गुलि नं जात्रा आदि चले जुया च्वःगु दु, यक्व किंबदन्तीया आधारय् चले जुयाच्वंगु खः । अथे जुयाः झीसं किबदन्तीयात इतिहासया मू धाःंया रुपय् कया च्वंगु दु । किंबदन्तीत प्रमाणित जुइगु कथंया विषयवस्तुत नं थन तथ्यपरक जुइक व्यवस्थित जुयाच्वंगु दु । विक्रम संवत‍्या विषयय् लिपिबद्ध जुइक दयाच्वंगु किंबदन्तीयात नेवाः भासं नं भाय्हिलाः कथहं च्वया यंके । थुकिं विक्रम संव्त व झी नेवाःया स्वापू अझ स्पष्ट जुइगु आशा याना ।"
https://nepalbhasatimes.com/12470,संस्कृति,११३८ ञलाथ्व चतुर्दशी,अमेरिकाय् नं कुमारी सालीगु,"येँ – अमेरिकाया वाशिंगटन डीसी महानगरय् थुगुसी कुमारीया रथ हे सालाः यँयाः पर्व न्यायेकीगु जूगु दु । अमेरिकाय् कुमारीया रथ सालाः पर्व न्यायेकेत्यंगु थ्वहे न्हापांखुसी खः । उकिया लागिं रथ दयेकेगु ज्या जुयाच्वंगु दु । नेवाः अर्गनाइजेशन अफ अमेरिका (एनओए) या ग्वसालय् थ्व ज्याझ्वः जुइत्यंगु खः । एनओएपाखें डीसी महानगरय् यँयाः पर्व न्यायेका वयाच्वंगु न्हय्दँ दयेधुंकल ।                                                         थुगुसी च्याक्वःखुसी यँयाः न्यायेकेत्यंगु खः । थुगुसीया यँयाः पर्वय् कुमारीया रथ समेत सालीगु जूगुलिं थ्व न्हापाया स्वयां फरक जुइगु खँ एनओएया कार्यवाहक नायः पुष्कर प्रजापतिं ‘नेपालभाषा टाइम्स’ यात कनादिल । अमेरिकाय् हे न्हापांखुसी कुमारीया रथ सालाः थ्व जात्रा जुइत्यंगु खँ कँसें वय्कलं थौंकन्हय् रथ दयेकेगु ज्या थ्यंमथ्यं क्वचाःगु जानकारी नं बियादिल । थ्व येँय् सालीगु रथ थें च्वंक हे दयेकेगु ज्या जुयाच्वंगु दु । थुकिया उचाई १० फिट जुइ । रथय् दुने ७ दँ दुम्ह मिसा मचायात कुमारी दयेकाः आसनय् फ्यतुकेगु समेत ज्या जुइ । कावा नायः प्रजापतियाकथं थ्वहे वइगु यंलागा १२ (अक्टोबर ६ तारिख) कुन्हु डीसी महानगरया ब्ल्याकहिल रिजनल पार्क दुने थ्व यँयाः पर्व न्यायकेगु ज्या जुइ । कुमारीया रथ नं थ्वहे पार्क दुने चाःहीकी । प्रजापतियाकथं सम्भव दत धाःसा आकिवं पार्कं पिहां वयाः महानगरय् हे रथयात्रा न्ह्याकेगु बारे नं बिचाः जुयाच्वंगु दु । थुगुसीया यँयाः पर्वय् दशअवतार समेत क्यनेगु ज्या नं जुइ । लिसें न्हापा न्हापा थें लाखे, पुलुकिसि, महाकाली प्याखं आदि नं पिहां वइ ।येँय् धाःसा थौं कुमारी क्वःने सालीगु जूगु दु ।"
https://nepalbhasatimes.com/12516,संस्कृति,११३८ ञलाथ्व पुन्हि,देसं देशय् यँयाः,"येँ – नेवाःतय्सं तःजिक न्यायेकीगु यँयाः पर्व थुगुसी नेपालं पिने विदेशय् नं यक्व थासय् हनेगु ज्या जुल । थुगुसी भारतया सिक्किम बाहेक अमेरिकाया बाल्टिमोर, न्यू इंगल्याण्डय् थ्व पर्व हनेगु ज्या जुलसा लिसें जापान व स्पेनया म्याड्रिडय् नं यँयाः पर्व न्यायेकेगु ज्या जुल । उकिया छुं किपा ः                                                          सिक्किमय् कुमारी याः    बाल्टिमोरय् यँयाः           न्यू इंगल्याण्डया पुलुकिसि      "
https://nepalbhasatimes.com/12567,संस्कृति,११३८ ञलाथ्व पुन्हि,"पुन्हि कुन्हु नं दशअवतार मक्यन, व्यवस्थापन दथुइ हे ल्वापु (भिडियो स्वयादिसँ)","येँ – येँयाःया झ्वलय् वसन्तपुली क्यनीगु दशअवतार येँयाः पुन्हिु कुन्हु नं मक्यन । दशअवतार क्यनेत कलाकारत तयार जुयाच्वने धुंकूसां व्यवस्थापन पाखें बेवास्ता यायेवं कलाकारत दशअवतार मक्यंसे लिहां वंगु खः ।                                                         दशअवतार क्यने मफुगु कारण दशअवतार गुथिया नायः दिपक श्रेष्ठया हे कारणं खः धकाः कलाकारतय्सं धाःगु दु । अध्यक्ष श्रेष्ठ इन्द्रजात्रा व्यवस्थापन समितिया नं उपाध्यक्ष खः । येँयाः जात्राया निंतिं नेपाल सरकार व येँ महानगरपालिकापाखें वइगु ध्यबा दशअवतार गुथियात नं बीगु याना वयाच्वंगु दु । थ्व पालय् नं अध्यक्ष श्रेष्ठं इन्द्रजात्रा व्यवस्थापन समिति मार्फत वःगु ध्यबा थःम्हं कयाः दशअवतार क्यनेगु निंतिं खर्च मबिउगुलिं कलाकारत दशअवतार मक्यंसे लिहां वंगु खः । दशअवतार क्यनेगु निंतिं निर्देशन याना वयाच्वनादीम्ह राजन शाहीं थुगुसी दशअवतारया निंतिं व्यवस्थापन समितिमाफर्त छगू लाख तका वःगु, तर नायः श्रेष्ठं झिद्वः दां नगद व स्वीद्वः दांया चेक बियाः मेगु ध्यबा थःम्हं हे काःगु द्वपं बियादीगु दु । स्वीद्वःया चेक नं बिदाबलय् बिउगुलिं उगु चेक नं हिले मखंनिगु खँ वय्कलं धयादीगु दु । कलाकारतय्त नये–त्वनेगु निंतिं तक ध्यबा मवःगुलिं थःपिंसं दशअवतार क्यनेगु हे बन्द यायेमाःगु खँ वय्कलं धयादीगु दु । थौं थःनेयाःया झ्वलय् कलाकारतय्सं क्वःनेयाःकुन्हु राष्ट्रपतियात तकं दशअवतार छाय् क्यनेमखंगु धयागु बारे माइक हे तयाः सार्वजनिक रुपं जानकारी बीगु तयारी याःगु खःसां अध्यक्ष श्रेष्ठं माइकया तार लिकयाः न्ववाये तकं मबिउगु खः । नायः श्रेष्ठं दशअवतारया निंतिं वःगु ध्यबा उकिया निंतिं छाय् खर्च मजूगु धयागु बारे धाःसा छुं न्ववानादीगु मदुनि । नायः श्रेष्ठं दशअवतार क्यनेगु निंतिं वसः व हलंज्वलंत तक नं लाक्वपाक्व कथंया न्याना हयाच्वंगु खँ धाःगु दु । दशअवतार क्यनेगु निंतिं हयातःगु वसः, ख्वाःपाः, हलंज्वलं फुक्क हे भारतीय नाटकय् क्यनीगु ज्वलंत जुयाच्वंगु व छुं नं सामान नेवाः पह मवःगु खँ नं धाःगु दु ।"
https://nepalbhasatimes.com/12597,संस्कृति,११३८ ञलागा पारू ,येँयाःया पंचबुद्धयात गं देछात,"येँ – येँयाःया झ्वलय् कुमारिया खः सालीबलय् कुमारिया रथ न्ह्यः न्ह्यः बिज्याइपिं पञ्चबुद्धपिंत गं लःल्हाःगु दु । वसपोलपिंत सुरुची ट्राभल्सया समुद्रमान बज्रााचार्य व रेणु बज्राचार्यपिंसं गं लःल्हानादीगु खः ।येँयाःया कुमारिया खः सालीगु इलय् गणेश व भैरवया रथ लिपा कुमारीया रथ न्ह्यःने बिज्याइपिं न्याम्ह गुरुजुपिंत पंचबुद्धकथं कायेगु याः ।                                                         वसपोलपिं गं थाथां रथ सालीगु लँपु बिज्याइगु खः । पञ्चबुद्धया न्याताजि रंगया जामा, मुखः पुनाः गं थानाः रथयात्राय् चाःहिलीगु प्रचलन दु । गुरुजुपिंसं थाना बिज्याइगु गं पुलां जूगु व बांलाक मन्याःगुलिं वय्कःपिंसं न्हूगु गं न्यानाः लःल्हाःगु खः । राजगुरुजु मञ्जुश्रीरत्न बज्राचार्यं कनादी कथं येँयाःया झ्वलय् पिहां वःगु लाखे, पुलुकिसि, सवभकु आदियात दँय् दसं गुथि संस्थान, नगरपालिकापाखें न्हूगु लं जामा लगायत आर्थिक ग्वाहालि नं याना वयाच्वंगु दुसा पंचबुद्ध गुरुजुपिंत आः तकं छुं हे बियाच्वंगु मदु । अथे जुयाःदातापिं माला थ्व गं लःल्हायेगु ज्या जूगु खः । गुरुजुपिंत मुखः, जामा लं व मेमेगु सामानया आवश्यकता जुयाच्वंगु व दातापिं नं मालाच्वनागु जानकारी बियादिल ।"
https://nepalbhasatimes.com/12629,संस्कृति,११३८ ञलागा दुतिया,यकिं दह : पर्यटकीय गन्तव्य,"येँ देय्या दकलय् तःजिगु नखः येँयाःया इलय् श्रीकुमारि, श्रीगणेश व श्री भैरवया द्यःखः सालाः जात्रा न्यायेकेगुनापं थीथी देवीदेवताया प्याखं क्यनेगु थुकिया विशेषता खः । यंलाथ्व द्वादशिकुन्हु हनुमानध्वाखास्थित कालभैरव द्यःया न्ह्यःने ३२ कू हाकःगु यःसिं थनेवं शुरु जुइगु येँयाःबलय् थ्वकुन्हुनिसें हे थीथी द्यःप्याखं त्वाःत्वालय् क्यनेगु नं शुरु जुइ ।                                                         येँयाः शुरु जूगु स्वन्हु दुकुन्हु यंलाथ्व चतुर्दशिकुन्हु जीवित देवी श्रीकुमारि, श्रीगणेश व श्रीभैरवया द्यःखः क्वनेपाखे साली । थुकियात क्वनेयाः धाइ । क्वःनेयाःकुन्हु बसन्तपुलिं द्यःखः साला हयाः क्वनेया थीथी त्वाः जुयाः बसन्तपुलिं तुं थ्यंकाः याः न्यायेकी । द्यः याः न्यातकि थ्व कुन्हु दागिं पिहां वइ । दागिं धइम्ह इन्द्रया मां खः । वसुन्धराया धलं दनेत पालिजाः स्वां खू वःम्ह इन्द्रयात चिनातःगुलिं थः काययात त्वतकेत दागिं स्वयम थः हे पृथ्वीलोकय् वःगु इलय् थः मदयेधुंकूपिं पितृयात स्वर्ग यंकेगु कबुल ल्हाकाः इन्द्रयात त्वःता बिउगु खःसा थथे पितृयात स्वर्ग यंकेत मालेगु झ्वलय् शुद्ध जुयाः स्वर्गय् वनेगु निंतिं यकिं दहय् वनाः म्वःल्हुइमाः धइगु धापू दु । धार्मिक, सांस्कृतिक व ऐतिहासिक महत्व कुबियातःगु थ्व यकिं दह थौंया इलय् वयाः पर्यटकीय गन्तव्यया रुपय् विकास जुजुं वनाच्वंगु दु । चन्द्रागिरि नगरपालिका –१ य् लाःगु उगु थाय् पर्यटकीस्थलया रुपय् विकास जुजुं वनाच्वंगुलिं उगु थासय् सर्वसाधारणया आकर्षण अप्वया वनाच्वंगु दु । दँय्दसं यंलाथ्व पुन्हि (येँयाःपुन्हि) कुन्हु कुन्हु यकिं दहलय् म्वःल्हुत तःधंगु हे मेला जुया वयाच्वंगु दु । मेला्य् येँनापं उकिया जःखः च्वंगु थासं नं आपालं मनूत वयेगु याः । मेलाय् छुंकथंया नं संकट वा समस्या मवयेमा धकाः वंगु सोमवाः सनिलय् अन यकिं दह व उकिया जःखःया लागाय् दीप प्रज्वलन यायेगु ज्या जुल । थ्व हे झ्वलय् लाकाः ‘स्वक्वःगु यकिं दह पर्यटन महोत्सव’ तकं शुरु जूग्ु दु । छन्हुयंकंया महोत्सवय् वःपिं पर्यटकतय्त उगु थाय्या धार्मिक व मेमेगु पर्यटकीय वस्तुस्थितिबारे जानकारी बिउगु खः । चन्द्रगिरि नगरपालिका –१ (यकिं दह)या वडाअध्यक्ष राजेन्द्र केसीयाकथं मेलाय् वइपिंत सुविधा व मेला व्यवस्थित रुपं संचालन यायेत स्थानीय जनप्रतिनिधि, सुरक्षाकःमिलिसें सछिम्ह स्वयसेवक परिचालन याःगु खः । वय्कलं मेला व्यवस्थापनया निंतिं वडा ज्याकू छगू लाख तका ग्वाहालि यानागु जानकारी बियादिल । सुथंनिसें म्वःल्हुइत व दर्शनया निंतिं व्यवस्था यानातःगु उगु थासय् छन्हुया दिनय् नीद्वः मनू वःगु अनुमान याःगु दु ।जामाच्व व चन्द्रगिरि निगू डाँडाया दथुइ लाःगु यकिं दहया तजाःगु च्वका छायेपियातःगु खने दुगु खः । पौराणिककालय् स्वर्गया जुजु इन्द्र यकिं दहय् वयाः म्वःल्हुयाः स्वर्ग वंगु धइगु धापू दु । उगु थासय् येँयाःपुन्हिया न्हिकुन्हु म्वःल्हुल धाःसा छेँजःपिनि दथुइ सुख शान्ति, समृति व मोक्ष प्राप्त जुइ धइगु जनविश्वास दु । समुद्री सतहं ६००० फिट च्वय् लाःगु उगु डाँडायात स्वर्ग वनेगु स्वाहानेया रुपय् स्थानीयवासीतय्सं कायेगु याः । कलंकीपाखें करिब ९ किलोमिटर तापाःगु यकिं दह वनेगु लँपु कालोपात्रे जुइ मफुगुलिं यात्रुतय्सं धाःसा समस्या फयेमालाच्वंगु दु । सांस्कृतिक ल्याखं अतिकं महत्वं जाःगु यकिं दहयात पवित्र तीर्थस्थलया रुपय् विकास यायेत आवश्यक पूर्वाधारया विकास यायेगु चन्द्रगिरि नगरपालिकाया उपप्रमुख लिसा नकःमिं धयादिल । इन्द्र, इन्द्रयणी व नारांद्यःया देगः दुगु उगु लागाय् बासुकी नागया ल्वहं तकं खंके फइ । दृश्यावलोकन स्तम्भ, बहुउद्देश्यीय भवन लगायतया पूर्वाधार निर्माण शुरु जुयाच्वंगु दु । यकिं दह करिब २०० रोपनी क्षेत्रफलय् न्यनाच्वंगु दु । गोरखाया जुजु पृथ्वीनारायण शाहं स्वनिगलय् आक्रमण याये स्वयां न्ह्यः शक्तिपीठया रुपय् स्थापना यानातःगु मनकामना देगः व कालु पाँडेया समाधिस्थल नं थ्व हे डाँडाय् लानाच्वंगु दु ।प्राचीन गढी व नीलगिरि, धौलागिरि, माछापुच्छ«े, अन्नपूर्ण, मनास्लु, गणेश, लाङटाङ, गौरीशंकर थेंज्याःगु हिमाल थुगु थासं स्वये खनी । येँ निर्वाचन क्षेत्र नं. ९ लय् लाःगु थुगु क्षेत्रं निर्वाचित सांसद कृष्णगोपाल श्रेष्ठं उगु क्षेत्रय् च्वंगु न्ह्यइपुसे, यइपुसे व पर्यटकीय क्षेत्रयात महत्वपूर्ण गन्तव्यया रुपय् विकास यायेत आवश्यक गृहकार्य जुयाच्वंगु जानकारी बियादिसें उगु थाय्यात राष्ट्रिय व व अन्तर्राष्ट्रियस्तरय् प्रवद्र्धन याना यंके फत धाःसा पर्यटकीय माध्यमं आर्थिक विकासय् तःधंगु ग्वाहालि जुइगु विश्वास प्वंकादिल । धार्मिक व प्राकृतिक सम्पदां जायाच्वंगु उगु डाँडापाखें खने दुगु गोरखा, नुवाकोट, रसुवा, धादिङ व स्वनिगःया यइपुसे च्वंगु लुं यक्वसिगु नुगः त्याकेत सफल जुयाच्वंगु दु । न्ह्यइपुसे च्वंगु डाँडा दुगुलिं हाइकिङ, बाइकिङ व साइक्लिङया निंतिं नं आपालं सम्भावना दु । स्वनिगःया थीथी थासं उगु थासय् चाःहिलेत व गुँभ्वय् न्यायेकेत आपालं मनूत वयेगु यानाच्वंसां पर्यटन क्षेत्रया विकासया निंतिं आपालं सम्भावना दुगु थ्व थासय् पर्यटकीय सुविधाया निंतिं अत्याधुनिक होटल, रेष्टुराँ, रिसोर्ट धाःसा दयेके फयाच्वंगु मदु ।"
https://nepalbhasatimes.com/11008,संस्कृति,११३८ गुँलाथ्व अष्टमी,धाःबाजनय् न्हू पुस्ताया आकर्षण,"उदेन न्हूसाय्मि                                                            ‘घें दि घेंचा, घें दि घेंचा घें दि घें चाघें चाघें चाघेंचा घें दि घेंचा, घें दि घेंचा’ थ्व गुंला बाजं अर्थात धाःबाजंया बोल खः । थ्व गुंला लछि सुथन्हापां थ्व हे बोल वा बाजंया सः जक न्यने दयाच्वनी । येँ, यल, ख्वपय् जक मखु स्वनिगलंपिने नं गुंला लछियंकं धाःबाजं थानाः बौद्ध चैत्य, विहार परिक्रमा यायेगु चलन दु । विशेष यानाः येँया बौद्धमार्गीत गुंला लछियंकं स्वयम्भू महाचैत्यय् वनेगु याइसा यल व ख्वपयापिं थीथी बहाः बही चाःहिलेगु याइ धाःबाजं थानाः । अथे हे किपू, सक्व, खास्ति आदि थासय् च्वंपिं नेवाः बौद्धमार्गीतय्सं गुंलाया इलय् धाःबाजं थायेगु याः । थ्व धाःबाजं गुंलाया इलय् जक मखसे दिपंकर तथागतया छुं ज्याझ्वः जुइबलय्, बुद्धया पवित्र अस्थिधातु यात्रा, न्हूदँ, बहाः पुजा आदि ज्याझ्वः जुइगु इलय् नं थायेगु याः । थन च्वय् न्ह्यथनागु बाजंया बोल द्यः ल्हायेगु खः । गुंला बाजं थाइगु दक्वं थासय् अप्वःथें थ्व हे बोलय् द्यःल्हायेगु याइ । थुकी छुं छुं बोल पाः । धाः बाजनय् थाइगु मेमेगु तालय् च्वः, लंताः, पलेमां, अस्तरा, ग्रह, ग्वारा आदि खः । थुकी मध्ये बाजं थाइपिंसं द्यः ल्हायेगु व च्वः दकलय् अःपु तायेकी, अले ग्वारा, अस्तरा, पलेमां आदि ताल थाकु धाइ । तर थाथां वनेबलय् व सयेकेगु कुतः यात धाःसा अपाय्सकं थाकु मजू । गुगुं इलय् मिजंतय्सं जक थायेगु याना वयाच्वंगु थ्व धाः बाजं वा गुंला बाजनय् थौंकन्हय् न्हू पुस्ता उकिसनं मिसातय् नं आकर्षण अप्वया वनाच्वंगु दु । थौंया न्हू पुस्ता झीगु भाषा, कला, संस्कृतिपाखें तापानाः पाश्चात्य संस्कृतिइ अप्वः धेचुया वनाच्वन धकाः धया वयाच्वंगु इलय् गुंला बाजनय् न्हू पुस्ताया अप्वया वनाच्वंगु आकर्षण स्वयेबलय् थ्व खँ सत्य मखु धायेछिं । थौंकन्हय् १२ गू तगिं सिधयेकाः च्वनाच्वंम्ह म्यानेजमेन्टया विद्यार्थी पल्पसा शाक्यं (केशचन्द्र गुंलाः बाजं) धाःबाजं थाये सयेकादीगु लछि जक दत । थ्व लछिया अवधि दुने पल्पसां प्यंगू ताल सयेकादी धुंकूगु दु । ‘दकलय् न्हापां बाजं कुबियाः अभ्यास यानाबलय् थाकु चाःगु खः, आः ला बानि थें जुइधुंकल’ धयादीम्ह पल्पसां मचांनिसें हे मेपिंसं बाजं थाःगु स्वस्वं इच्छा जुयाः बाजं थाये सयेकागु कनादिल । गुंलां स्वयम्भूइ वयेबलय् मेपिंसं थानाच्वंगु खनाः अःपु जुइ, अले थायेबलय् नं न्ह्यइपुसे च्वनीगु तायेकाः सयेकादीम्ह वय्कलं बाजंया दक्वं बोल कापी च्वयातयागुलिं लुमंकेत अःपुगु धयादी । थुकथं हे प्रकृति मानन्धरं (थँहिति मानन्धर गुथि)नं लछिया दुने हे धाःबाजं थाये सयेकादीगु खः । द्यःल्हायेगु, च्वः, लंताः थेंज्याःगु ताल सयेकादी धुंकूम्ह वय्कलं मेमेगु ताल नं सयेकेगु इच्छा दुगु कनादिल । शुरु शुरुइ तसकं अलमल जूसां आः धाःसा न्ह्यइपुसे च्वंगु धयादिल । थँहितिया हे पल्पसा मानन्धरं बासुरि पुइगु व धाःबाजं थायेगु सयेकादीगु दु । ‘धाःबाजं थायेगु स्वयां बासुरि पुइ अःपु’ धयादीम्ह पल्पसां बाजं सयेकेगु त्वःतेमखु धयादी । हुलाप्याखनय् थःगु बिस्कं प्रतिभा न्ह्यब्वयाः आपालं सिरपाः त्याकादी धुंकूम्ह आर्सिया मानन्धरं (थँहिति)नं फुर्सदया ईयात सदुपयोग यायेकथं धाःबाजं थायेगु सयेकादीगु खः । वय्कलं निदँ न्ह्यवंनिसें धाः थायेगु सयेकादीगु खः । थौंया न्हू पुस्तां धाःबाजं थायेगु सयेकेगु जक मखु, थम्हं सःगु मेपिंत नं स्यनेगु यानाच्वंगु दु । थँहितिया हे सुबिक मानन्धरं ६–७ दँ न्ह्यः बाजं थाये सयेकाः थौंकन्हय् थः पासापिंत स्यनेगु यानाच्वनादीगु दु । वंगु स्वदँ न्ह्यवंनिसें पासापिं व न्हूपिंत बाजं थायेगु स्यना वयाच्वनादीम्ह वय्कः थः हे प्यंगू ग्वारा थाये सःसा नाय्खिंचाय् नं उलि हे पोख्त जुयादी । छगू धापू दु, ‘गुरु जुइ अःपु, चेला जुइ थाकु’ तर सुबिकया सन्दर्भय् धाःसा थ्व धापू अःखः । वय्कलं धयादी ‘थम्हं सयेकेगु स्वयां नं मेपिंत स्यने तसकं थाकु ।’ थुकथं ऋति तुलाधरं (न्यत गुंलाबाजं खलः) धाःबाजं थायेगु सयेकादीगु दछि न्ह्यः जक खः । म्यानेजमेन्टया विद्यार्थी ऋतिं नं लछिया दुने हे द्यःल्हायेगु, च्वः व जति थायेगु सयेकादीगु दु । वय्कलं थःत च्वः थाये अःपुसा जति थाये तसकं थाकु धयादी । न्हू पुस्ता नेवाः संस्कृतिपाखें तापाना वन धयाच्वंगु इलय् थुपिं थेंज्याःपिं संस्कृतिपाखे नुगः क्वसायेकाः वयाच्वंगु खँय् छाय् बाजं थाये सयेकागु धइगु न्ह्यसःया लिसलय् ऋतिं धयादी, ‘झीगु नेवाः समाजय् मिसात तसकं लिउने लाः, थुकिया कारण नं झीगु समाज हे खः । मिसातय्त उलि थाय् बियातःगु मदु ।’ ‘नेवाः समाजय् म्ह्याय्मचा वा मिसामचायात गबलें नं बाजं स्यनेगु चलन धइगु हे मदु । इमित न्ह्याबलें संकुचित याना तयेगु स्वइ’ ऋतिं धयादी, ‘संस्कृति संरक्षण यायेगु खःसा मिसातय्त नं न्ह्यःने वयेगु अवसर बीमाः । थुकिया निंतिं जनचेतना थनेमाःगु आवश्यक जू ।’ नेवाः संस्कृतिया ल्यंका तयेगु वा उकियात च्वन्ह्याका यंकेगु खःसा ल्याय्म्ह पुस्ता शक्तिया रुपय् न्ह्यःने वयेफु, उकियात उचित रुपं छ्यलेगु स्वयेमाः धयादीम्ह ऋति धाःबाजं जक मखु की–बोर्ड, सितार थेंज्याःगु ताल मिले यायेत आवश्यक रिदम बाजं नं थायेसः । न्यत गुंला बाजंया हे सहस्ररत्न तुलाधरं बाजं थाये सयेकादीगु ४ दँ दयेधुंकल । छाय् बाजं सयेकागु धइगु न्ह्यसलय् ‘मेमेपिंसं बाजं थाना वइबलय् थःत तसकं म्हाइपुसे च्वनी, मेपिंसं थाःगु स्वयाच्वनेबलय् थम्हं नं थाये दुसा जिउ धइगु मती वयाच्वनीगु, उकिं बाजं सयेकागु खः’ धयादी । शुरु शुरुं बाजं थायेबलय् ल्हाः मवंगुलिं सयेकेत हे थाकु धयादीम्ह सहस्रयात बांलाक थाये मसःतले तसकं मछिं ताइगु खः । आः धाःसा थःगु मौलिक बाजं थाये सयेके खंगुलिं गर्व यानादीम्ह वय्कलं बाजं थाये सःगुलिं थःगु त्वाःया नां मेपिनि न्ह्यःने न्ह्यब्वये खंगुलिं नं थःत तसकं लसता वयाच्वनीगु धयादी । अथे हे दछि न्ह्यः जक बाजं थायेगु सयेकादीम्ह निजला तुलाधरं (असं बाजं गुथि) न्यागू तालय् धाःबाजं सयेकादी धुंकूगु दु । मेमेगु तालया बाजं निन्हु–स्वन्हुया दुने सयेकादीम्ह निजलायात दकलय् थाकूगु धाःसा प्रताल खः । अय्नं छवाःतक मेहनत यानाः वय्कलं प्रताल नं सयेकादीगु जुयाच्वन । वय्कलं मचांनिसें गुंलाबलय् स्वयम्भूइ वयाच्वनेगु व मेमेपिंसं थानाच्वंगु खनीगुलिं सयेकेगु इच्छा दुगुलिं थम्ह नं बाजं थाये सयेकागु धयादी । बाजं थाये सःगुलिं आः थःत तसकं गर्वया महसुस जूगु व थुकिं झीगु संस्कृतियात संरक्षण यायेगु ज्याय् छुं ग्वाहालि यायेत सफल जूगु धयादी निजलां । गुंलां थाइगु धाःबाजंया सन्दर्भय् न्हापा दक्व धइथें गुंला बाजं खलकं कनाथ व ट्रम्पेट पुइकाः धाःबाजं थाना वइगु खःसा थौंकन्हय् छुं छुं गुंला बाजं खलकं थः हे गुथिया मस्तय्त बासुरि स्यनाः बासुरि पुयाः धाःबाजं थायेगु याना वयाच्वंगु दु । थुकिं यानाः न्हू पुस्तां नेवाः लोक म्येँ व धुन सयेकेगु अवसर नं कयाच्वंगु दु । थुकथं स्वयेबलय् गुंला बाजनय् गुकथं थौंया ल्याय्म्ह पुस्ता आकर्षित जुया वनाच्वंगु दु, व धाथें छगू लसताया खँ खः ।"
https://nepalbhasatimes.com/9431,संस्कृति,११३८ तछलागा द्वादशी ,७५ म्ह सन्तान दुम्ह अजिया पुनर्जन्म (किपा व भिडियाे लिसें),"निम्ह काय, प्यम्ह म्ह्याय्या मां, नीच्याम्ह छय्या अजि, पीछम्ह छुइया तापाःअजि राजमति डंगोलया पुनर्जन्म जुल । वय्कःया ७५ म्ह सन्तानतय्सं हे मंगलवाः विधिपूर्वक वय्कःया पुनर्जन्म यानाबिउगु खः ।                                                         नेवाः परम्परा कथं प्यक्वःगु ज्याजंक्वयात पुनर्जन्म कथं कायेगु यानातःगु दु । सछि दँ थ्यनेत निलात्या जक ल्यं दनिम्ह मय्जु डंगोलयात चाबहीया थःगु छेँ न्ह्यःने च्वंगु महाद्यःया देगलय् प्यक्वःगु ज्याजंक्व यायेगु झ्वलय् त्यपं पिकयाः पुनर्जन्म बिउगु खः । ज्याजंक्वया पुरोहित जुयाच्वनादीम्ह बाज्या अनन्तराज राजोपाध्यायं धयादीगु दु, ‘नेवाः परम्पराय् जक दुगु ज्याजंक्व यायेगु विधि कथं प्यक्वःगु जंक्व यायेगु धयागु थः हे द्यः जूवंगु खः । द्यः जूम्ह जूगुलिं हाकनं जन्म यायेत त्यपय् दुने तयाः त्यप तछयानाः पिकायेगु चलन दयेकातःगु जुइमाः ।’ प्यक्वः ज्याजंक्वयात देव रथारोहण धाइगु खः । मनू हे द्यः जुइगु जूगुलिं देव रथारोहण धाइगु खँ कनादिसें पुरोहित राजोपाध्यायं धयादिल, ‘प्यक्वःगु जंक्व यायेखंम्ह वय्कः ला भाग्यमानी हे जुल, उकिया लिसें झी नं भाग्यमानी खः । थथे जक्वं याःगु धयागु काचाक्क स्वयेखनीमखु । अले द्यः जूवंम्हपाखें आर्शिवाद कायेखनी धयागु झी नं भाग्यमानी हे खः ।’ वय्कःया कथं प्यक्वःगु ज्याजंक्व ९९ दँ ९ ला, ९ न्हु दतकि याइ । ज्याजंक्वया झ्वलय् विधिपूर्वक पुजा यायेधुंकाः मय्जु डंगोलयात विधिपूर्वक अष्टमंगल च्वयाः दयेकातःगु त्यपय् दुने तःगु खः । त्यपय् दुने तयेधुंकाः छझाः तुयुगु कापतं त्वपुयाः त्यपया न्ह्यःनेया ब्व तछ्यानाः पिकाःगु खः । त्यपं पिकायेधुंकाः लुसि थिइकाः, अलः तयेकाः, ताःचाः ज्वंकाः दुतिइ धुंकाः रथय् तयाः छय्पिंसं साःगु खः । भिडियाे स्वयादिसँ प्यक्वःगु ज्या जंक्वः ( तेपं पिकया) सक्वया जिथिम्ह मय्जु राजमति डंगोल थौंकन्हय् चिधिकःम्ह मन्दिरा श्रेष्ठ व जिलाजं शम्भुराम श्रेष्ठ लिसे चाबहिलय् च्वंच्वनादीगु दु । जिलाजं शम्भुराम श्रेष्ठं धयादिल, ‘मांया प्यक्वःगु ज्याजंक्व यायेखनाः जिपिं तसकं लय्ताया च्वना, थःपिंत भाग्यमानी तायेकाच्वना । न्यादँ न्ह्यवनिसें ज्याजंक्व यायेगु बारे खँ जुयाच्वंगु । याये खनी ला मखनी धयागु चिन्ता जुयाच्वनीगु ।’ भाजु श्रेष्ठया कथं ८३ दँ दुबलय् छक्व हृदयघात जुयाः मय्जु डंगोल सितुपातु वंक विरामी जुइधुंकूगु खः । उबलय् डाक्टरतय्सं मनू जुइमखु धयागु तकं धायेधुंकूगु खः । ‘उबलय् जिमित निदँति तसकं थाकुल, आः ला मां धिसिमिसि लाः ।’ चिधिकःम्ह म्ह्याय् मन्दिराया कथं सछि दँ थ्यनेत्यंसां मय्जु डंगोल ल्हाः ज्वनाबिलकि थःहे न्यासि वनेफु । थः हे चःबि वनेफु । ‘नयेत नं न्ह्यागुं नयेफु, कःनि नकूसां छगः निगः कुतुकुतः न्ह्यया च्वनादी’ म्ह्याय्म्ह इन्दिरां कन, ‘निदँ ति न्ह्यवनिसें न्ह्यापनं बांलाक मताल । अय् जूगुलिं खँ नं बांलाक ल्हायेगु मयाः । छय्पिं वःसा क्वथिक स्वयेधुंकाः अझ नं म्हसिइकेफुनि ।’                    "
https://nepalbhasatimes.com/12218,संस्कृति,११३८ ञलाथ्व दशमी,थुगुसी बाल्टिमोरय् येँय् थें च्वंगु यँयाः,"येँ – येँय् तःजिक न्यायेकीगु यँयाः पर्व अमेरिका व बेलायतया थीथी थासय् नं न्यायेका वयाच्वंगु ला तःदँ हे दयेधुंकल । तर थुगुसी अमेरिकाया बाल्टिमोरय् छगू विशेष ज्याझ्वः यासें मुक्कं जात्रा हे थें च्वंक यँयाः पर्व हनीगु जूगु दु । उकिया लागिं घिमिरे होम्स नांगु छगू संस्था पर्व आयोजनाया जिम्मा कयाः व्यापक तयारी समेत यानाच्वंगु दु ।                                                         अमेरिकाया मेमेगु थीथी राज्य व शहरय् पुचः पुचः मुनाः यँयाः न्यायेकेगु याःसां दकलय् अप्वः नेपाःमितय्गु बसोवास दुगु बाल्टिमोरय् यँयाः न्यायेकेत्यंगु धाःसा थ्वहे न्हापांखुसी खः । थ्व यँयाः पर्वय् लाखे, पुलुकिसि पिकायेगुया नापनापं कुमारीया रथ समेत सालीगु खँ ग्वसाः खलकं धाःगु दु । अथे हे थ्व पर्वय् समय्ब्व छायेगु, ला छकू वयेक समय्बजि धकाः म्येँ हालेगु, हाथु हायेकेगु व नेवाः भ्वय् नकेगु ज्या तकं जुइगु खँ धाःगु दु । लिसें पर्वय् नेवाःतय् थीथी बाजं थानाः सांस्कृतिक ज्याझ्वः नं जुइगु ग्वसाः दु । थ्वहे वइगु सेप्टेम्बर २३ कुन्हु थ्व पर्व हनी । थुगुसी भारतया सिक्किमय् जुइगु यँयाः पर्वय् ब्वति कायेगु लागिं येँया छगू पुचः नं उखे वनेत्यंगु दु । अमेरिकाय् सवा लख मत अमेरिकाय् नेवाः संस्कार व संस्कृति प्रवद्र्धन यायेगु झ्वलय् वंगु वालय् नेवाः परम्परा कथं सवा लख मत च्याकेगु ज्या नं जुल । वाशिंगटनया नृत्यमण्डल विहारय् नेवाःत मुनाः सवा लख मत च्याकेगु ज्या जूगु खः । थ्व स्वयां न्ह्यः अन सवा लख मत छाय् च्याकी धइगु बारे छगू प्रवचन ज्याझ्वः यासें अज्याःगु मत दयेकेगु तालिम बीगु ज्या समेत जूगु खँ भाजु दया शाक्यं कनादिल । अमेरिकाय् अथे सवा लख मत च्याकेगु ज्या जूगु नं थ्व न्हापांखुसी खः ।"
https://nepalbhasatimes.com/12281,संस्कृति,११३८ ञलाथ्व एकादशी,दशअवतार बन्द मखु,"येँ – इन्द्रजात्रा व्यवस्थापन समितिया अध्यक्ष गौतम शाक्यं थुगुसी नं दशअवतार क्यनीगु खँ धयादीगु दु । भुखाय् ब्वःगु दँय् देगः दुना वयाच्वंगु इलय् ला क्यनागु दु धासें थुगुसी नं दशअवतार क्यनीगु खँ वय्कलं धयादीगु खः ।                                                         थ्वयां न्ह्यः थुगुसी दशअवतार क्यनी मखु धकाः समाचार वयाच्वंकथं समितिइ छुं खँ मजूगु जानकारी नं वय्कलं बियादीगु दु । ‘दशअवतार क्यनीपिनि आन्तरिक कारणं थज्याःगु खँ पिहां वःगु जुइ, तर थुगुसी नं दँय्दसं थें च्यान्हुयंकं दशअवतार क्यनी’ वय्कलं धयादीगु दु । छुं न्हि न्ह्यवंनिसें दशअवतार मक्यनीगु धकाः थीथी पत्रपत्रिकाय् समाचार पिहां वयाच्वंगु खः । दशअवतार क्यनेगु निंतिं सरकारपाखें बिउगु बजेट मगाः धासें दशअवतार मक्यनीगु खँ पिहां वयाच्वंगु खः ।"
https://nepalbhasatimes.com/12366,संस्कृति,११३८ ञलाथ्व त्रयोदशी ,मिस्तय्सं रथ सालीगु व जिगु अनुभव,"नानीहिरा महर्जन (प्रजापति)                                                          झीगु देय् नेपाःयात परापूर्वकालंनिसे द्यःपिंसं रक्षा यानातःगु देय् धकाः धायेगु यानातःगु दु । छाय्कि झी पुर्खां थन यक्व हे देवदेवीपिं थापना यानाथकूगु दु । थ्वहे द्यःपिंत पुजा यानाः इलय्ब्यलय् जात्रा यानाः नखः हनेगु नेवाःतय्गु परम्परा खः । नेवाःतय्गु चलन कथं गथांमुगःनिसें नखः शुरु जुइ, अले सिथिनखः वलकि दछिया नखः क्वचाइगु चलन दु । थुकिया दुने गुंपुन्हि, येँयाःपुन्हि, मोहनिं, स्वन्ति, बालाचः¥हे, पाहांचः¥हे, ल्हुतिपुन्हि आदि फुक्कं लाःवः । गुगुं नखःबलय् द्यः पुजा यानाः नखः हनीसा गुगुं नखःबलय् द्यः जात्रा यानाः नखः हनेगु याइ । द्यः जात्रा निगू कथं याइ । खतय् तयाः कुबिया ःजात्रा याइगु व रथय् तयाः सालेगु । येँ देशय् द्यः रथय् तयाः रथ सालाः परिक्रमा याइगु निगू जात्रा दु । चैत महिनाया जन्माद्यःया जात्रा व येँयाःया श्रीगणेश, श्रीभैरब व श्रीकुमारी रथ जात्रा ।हलिमय् ज्वः मदुगु छगू जात्रा खः येँ देय्या येँयाः जात्रा । थुगु जात्रायात राष्ट्रं जक मखु अन्तराष्ट्रिय स्तरं महत्व बियातःगु दु । परापूर्वकालंनिसे निरन्तर कथं न्ह्याना वयाच्वंगु थुगु येँयाः जात्रा येँया छगू मौलिक जात्रा खः । नेवाः दुनेया फुक्क जाति छथाय् च्वनाः थ्व जात्रा न्ह्याकी । येँयाः जात्रा यंलाथ्व द्वादशी निसें यंलागा चतुर्थी तक यानाः च्यान्हुयंक हनी । यंलाथ्व द्वादशीकुन्हु हनुमानध्वाखाया कालभैरबया न्ह्यःने यःसिं थनाः शुरु जुइगु थुगु जात्राय् थीथी द्यःपिं पिहां वयाः प्याखं क्यनेगु याइ । किलागःया पुलुकिसि व दीप्याखं, मजिपाः लाखेननिया लाखे आजु, होलच्वया सवःद्यःनं थुगु जात्राय् च्यान्हुयंकं परिक्रमा यानाः प्याखं ल्हुइकेगु याइ । थुगु जात्राय् श्रीगणेश, श्रीभैरब व श्रीकुमारी रथ जात्रा स्वन्हु जुइ । येँया क्वने लागाय् क्वनेयाः, थःने लागाय् थःनेयाः व दथुया लागाय् नानिचायाः । इतिहासय् उल्लेख जूकथं श्रीगणेश, श्रीभैरब व श्रीकुमारीया रथ सालेगु जात्रा निसःत्या दँ स्वयां अप्वः दयेधुंकूगु दु । न्हापा मिजंतय्सं जक रथ साला वयाच्वंगु खः । झीगु समाजय् छुं नं शारीरिक कथं बल तुइगु ज्याय्, हुलमुलय् वनेगु ज्याय्, सयेकेसिइकेगु ज्याय् मिजंत जक वनेगु याइ, मिस्त वनीमखु वा छ्वइमखु । अथे जुयाः मिजंतय् तुलनाय् मिस्त लिउने लाः । तर थौंया नीछगू सदीइ थ्यंकाः न्हापायागु बिचारय् यक्व हे हिउपाः वयेधुंकल । आःयागु इलय् मिस्त लिउने मलाये धुंकल । फुक्क ख्यलय् मिसात दुथ्याये धुंकल, नापं मिजंतय् सरह वयेधुंकल । सगरमाथा गयेगु निसें अन्तरिक्षय् वनेगुली तकं मिस्तय्सं सफलता हासिल याये धुंकल । सायद थ्वहे बिचाः याना जुइ हनेबहम्ह मदुम्ह ई. मोहनकुष्ण डंगोलं ने. सं. ११३२ (वि.सं. २०६९)य् येँयाः जात्रा समारोह समितिइ मिस्तय्सं रथ सायेकेगु प्रस्ताव तयादिल । येँयाः जात्रा समारोह समिति दुने अनेक बहस व छलफल लिपा येँयाःया लिपांगु न्हि नानिचायाःकुन्हु श्रीकुमारीया रथ छखः मिसापिंसं सायेकेगु सहमति जुल । उगु इलय् जि ज्यापु महागुथि येँ महानगर समितिया लिउछ्याञ्जे नापं मिसा कवःया कजि जुयाच्वनागु जुल । उगु कारणं नानिचायाः जात्राया श्रीकुमारीया रथ मिसापिंसं सायेकेगु व्यवस्था यायेत जितः भाला बिल । जिगु संयोजकत्वय् थुगु जात्रा न्ह्याकेगु क्वःछित । थ्व खँ न्यंकभनं बय्बय् जुल । सलंसः दँ न्ह्यवंनिसें मिजंतय्सं जक रथ सालाः जात्रा न्ह्याका वयाच्वंगु आः वयाः मिस्तय्सं नं रथ सालेगु धाःबलय् थ्व खँय् यक्व हे चर्चा जुल । समाजय् छुं नं न्हूगु ज्या जुलकि उकिया चर्चा जुइगु स्वाभाविक हे खः । मिसापिंसं रथ साला जात्रा याये जिउ व मजिउ धइगु खँय् यक्व विवाद नं जुल । गुलिसिनं जिउ बांलाः धालसा गुलिसिनं मत्य, मजिउ धाल । उलि जक मखु द्यः कोप जुइ तक नं धाल । तर थ्व इतिहास दयेकेगु ज्याय् जि लिहां मवना । जि नापं जि पासापिं मुनाः थाय्थासय् वनाः छगू चिकिचाधंगु सर्भे थें याना । त्वाः–त्वाःया थाकुलि, थाकुलिनकिंपिं नापं बुद्धिजिविपिंके न्यनेकने याना । उकिया लिच्वःकथं यक्वसिनं जिउ धइगु खँ पिहां वल । उलि जक मखु द्यः धइम्ह ला सकसियां मंकाः जुइ, मिजंतय्सं सालाः द्यः लय्ताइ व मिस्तय्सं सालकि द्यः तंचाइ धइगु दइमखु । बांलाःगु ज्याया सुरुवात जुइ । उलि जक मखु छिमिसं यायेत्यंगु ज्या छगू इतिहास जूवनी धयादिल । थ्व खँ न्यनाः जितः यक्व हे आत्मबल थहां वल । जिं ज्याया भाला ला कया, तर थपाय्धंगु रथ मिस्तय्सं जक सालाः जात्रा सुथांलाके फइ ला मफइ ला धकाः मनय् तसकं धन्दा जुलसा मेखे ऐतिहासिक ज्या यायेदयाः मनय् लसताया स्वां नं ह्वयााच्वन । शुरुयागु दँय् श्रीकुमारी रथ जक सालेगु क्वःजिउगु खः । उकिया तयारीया लागि पासापिंनाप सहलह यानाः यक्व हे रणनीति दयेका । रथ सालेगु थाकु, अःपुया ज्ञां मदुगुलिं पुवंक सालेमाः धकाः मयासे प्याफः पुलाः न्यतय् तक जक सालाः न्यतं किलागः पाखे वनीगु मोडय् खिपः त्वःतेगु सहलह याना । परम्परागत स्वीनिगू त्वाः नापं थीथी जातिय खलःपुचःयात पत्राचार यानाः रथ सालेत इच्छा दुपिं मिसापिं मुंकाः मिसा प्रहरी नापं नेपाः बैंक्वेटय् छगू सहलह मुँज्या न्ह्याका । थुकिं यानाः प्रहरी नं झीनाप दु धइगु भावं मिस्तय्त उर्जा तनाबिल । जात्राया तयारी यानां तुं वना । समारोह समितिं रथ सालीपिं फुक्क मिसातय्त म्हसीका कथं पास क्वखायेगु व्यवस्था यानाबिल । थथे जुजुं नानिचायाः जात्राया दिं थ्यन । मनय् ग्याःचिकु ला द हे दु । ई त्यल, ईकथं बसन्तपुली थ्यंकः वना । पासापिं नं सकलें इलय् हे थ्यंकःवल । अन च्वच्वं जि तसकं हे अजू चाल । अनंवः थनंवः धइगु हे मदु हाप्वः दनावःथें नेवाः मिस्त द्यःया रथ सालेत तम्से जुयाः वल । सु मचा, सु ल्यासे, सु बुरि सकसियां जोस, जाँगर उलि हे च्वजाः । अथे हे थीथी च्यानल व पत्रकारपिं नं उलि हे ग्वाःग्वाः वयाः मिस्तय्सं रथ सालिगुबारे न्यनेकने यानाच्वन । साइत जुल, कुमारी छेँनं श्रीगणेश, श्रीभैरब अले श्रीकुमारी द्यः कुहांबिज्यात, तोप तल दकलय् न्हापां श्रीगणेशया रथ सालायन, अले श्रीभैरबया रथ सालायन । श्रीकुमारीया पाः वल । मिस्त फुक्कं न्ह्यःने वल । हुलय् मिसापिं फुक्क छधी जुयाः श्रीकुमारी रथया खिपः ज्वनाः सालेगु शुरु यात । जि दथुइ च्वनाः पासापिंत हःपाः बिइथें मिले यानां वना । अथे हे गुलिं पासापिंसं झ्वः मिले यानावनसा गुलिं पासापिंसं हःपाः बिइगु यात । रथ सालाः न्ह्याः वंसेलिं द्यः हे जिमिगु लिउलिउ बिज्याःगु थें जिमिसं तायेका । छुं हे थाकु मजूगु जुयाच्वन । मिस्तय्सं गनं हे मत्वःतुसे पूवंक सालाः याःन्यायेकाः तिनि खिपः त्वःतल । गनं गनं छथाय् निथाय् मिजंतय् हुलं पंगः थनेगु ज्या ला भचा भचा जूगु हे जुल, तर वय्कःपिं नं लिपा बुलुहुं चिलावन । छुं कथंया बिघ्नबाधा, पंगः मजुइक रथ सालेगु क्वचायेके फुगु हे मिस्तय्गु निंतिं तःधंगु लसताया खँ जुल ।थ्व सफलतायात च्वछासें निगूगु दँ ने.सं. ११३३य् नं मिस्तय्सं नानिचायाः कुन्हु रथ सालेगुया निंतिं येँयाः जात्रा समारोह समितिं जिगु हे संयोजकत्वय् मिसा परिचालन उप–समिति गठन यात । तयारीया निंतिं थीथी जातीय खलः पुचःयात पत्राचार यानाः सहलह ब्याका । थुगु हे झ्वलय् इन्द्रजात्रा व्यवस्थापन समिति पाखें येँयाः जात्रा समारोह समितियात आः मिसापिंसं नानिचायाः कुन्हु श्रीकुमारीया छगू रथ जक मखु श्रीगणेश, श्रीभैरबया रथ नं यानाः स्वंगू हे रथ सालाः नानिचायाः पूवंका बिउ धयागु इनाप वल । थुकिया निंतिं रथ सालीपिं मिसातय् निंतिं २०० पाः टिशर्टया ब्यवस्था नं यानाबिल । स्वंगुलिं रथ सालेगु तयारी न्ह्यात । न्हापांगु दँय् थें रथ सालेत इच्छुक मिस्त नापं प्रहरी सकसितं नेपाः बैंक्वेटय् मुंकाः सहलह ब्याका । नानिचायाःया न्हि थ्यंकःवल । मिस्त फुक्कं ईकथं श्रीगणेश, श्रीभैरब व श्रीकुमारी स्वंगुलिं रथ सालेगु तयारी यानाः बसन्तपुरय् थ्यंकःवल । साइत कथं द्यःपिं रथय् बिज्यात । रथ सालेगु शुरु जुल । शुरुइ भचा अलमल जुल । रथ बिस्तारं न्ह्याःवन । हुल अप्वयां तुं वन । मिजंत गुलिस्यां मिस्तय्त हःपाः बिबिउं वनसा गुलिस्यां पंगः थनेत स्वल । अथे जूसां मिस्त लिज्यांमवंसे स्वंगुलिं रथ सालाः याःन्यायेकेत ताःलात ।अथे हे ने.सं. ११३४ या येँया जात्रा थ्यन । थुगु इलय् थ्यंबलय् येँयाः जात्रा समारोह समिति धकाः मस्वंसे इन्द्रजात्रा व्यवस्थापन समिति पाखें हे फुक्क कःघाना यंकेगु ज्या जुल । थुगु इन्द्रजात्रा ब्यवस्थापन समिति पाखें नानिचायाःबलय् मिस्तय्त परिचालन यायेगुया निंतिं जितः हे मिसा परिचालन कजि मनोनित यात । इन्द्रजात्रा ब्यवस्थापन समितिपाखें देय्या राष्ट्रपति, प्रधानमन्त्री, प्रधानन्यायाधीस अथेहे बिदेशी राजदूत नापं विशिष्ट ब्यक्तिपिं इन्द्रजात्रा कुन्हु जात्राय् सहभागी जुइगु कथं गद्दि बैठकय् झाइगु इलय् श्रीगणेश, श्रीभैरब व श्रीकुमारीया पुजा संकल्प याकेगु चलन दु । थुगु दँनिसें उगु ज्याझ्वलय् जिमित नं समावेश याना यंकेगु याःगु जुल । अन्तय्, ने.सं. ११३२ स शुरु जूगु थुगु क्रम आःतक मदिक्क न्ह्यानाच्वंगु दु । थुकियात निरन्तरता बिइफुगु धइगु हे मिसात फुक्क छधी जुइफुगुलिं खः थें ताः । हरेक ज्याय् पासापिं सकसिनं उलि हे सक्रिय जुयाः ग्वाहालि याना वयाच्वंगु दु । स्थानीय निकायया चुनाव धुंकाः अझ अप्वः थुगु जात्रा सुथांलाकेत ग्वाहालि जुयाच्वंगु दु । मिसा जनप्रतिनिधित नं उलि हे सक्रिय जुयाच्वंगु दु । थुकिया निंतिं सकल जनप्रतिनिधित लिसें जि पासापिं प्रति ब्यक्त यानाच्वना । थथे हे लिपा तक नं फुक्क मिस्त छप्पँ छधी जुयाः थुगु ऐतिहासिक ज्यायात निरन्तरता बियावनेमाः । थ्व ज्यायात अझ व्यवस्थित यानाः लिपाया पुस्तायात लःल्हाना थकेफःसा जक थ्व क्रम परन्तु तक न्ह्याकावनेफइ धइगु आशा याये फइ । च्वमि इन्द्रजात्रा ब्यवस्थापन समिति अन्तर्गत मिसा पुचः ब्यवस्थापन समन्वय कचाया कजि खः ।"
https://nepalbhasatimes.com/12365,संस्कृति,११३८ ञलाथ्व त्रयोदशी ,हलिमय् ज्वः मदुगु प्याखं दीप्याखं,"नरेन्द्र महर्जन                                                          कला, संस्कृति धयागु देय्या तिसा व म्हसीका खः । देय्या जनतायात एकता याइगु लिसें अन्तर्राष्ट्रिय समुदायलिसे स्वापू क्वातुकीगु छगू माध्यम नं कला, संस्कृति खः । अथे खःसां झीगु देशय् सरकारी स्तरं कला, संस्कृति, जात्रा, नखःचखःयात उलि थाय् बिउगु खनेमदु । अथे जूगुलिं हे येँयाः नखः, इन्द्रजात्रायात नेवाःतय्गु जक नखः धकाः सरकारी स्तरं बांलाक वास्ता यानाच्वंगु मदु । तर आःया इलय् इन्द्रजात्रायात नेवाःतय्गु जक जात्रा धकाः लिउने लाकेगु मखुकि समग्र नेपाःमितय्गु, उलि जक मखु अन्तर्राष्ट्रिय समुदायया हे जात्रा खः धकाः प्रचार प्रसार याये हथाय् जुइधुंकूगु दु । येँयाःया झालय् पिदनीगु दीप्याखं नं छगू ऐतिहासिक, अमूर्त कला खः । थ्व प्याखनय् न्हय्म्ह द्यःपिं कुमारी, भैरव, चन्दी, दैत्य, कवं, ख्याः, बेताः दइ । अथे हे थ्व प्याखं न्हय्ताजि बाजनय् न्हय्गू हे तालय् म्येँ राग चचा हालेगु याइ । उलि जक मखु थ्व प्याखं न्हय्गू हे दबुलिइ क्यनेगु याइ । थ्व प्याखनय् मू नायः लिसें न्हय्म्ह नायः दइ । उमित बिस्कं बिस्कं हे अभिभारा नं बियातःगु दु । थ्व प्याखं हुलीबलय् मतुलिइ पंखास्वां, ककःचा स्वांया लिसेलिसें मेमेगु थीथी स्वां छुनाः प्याखं हुइकेगु याइ । दीप्याखं एकचित्त जुयाः स्वल धाःसा थीथी ल्वय् चिलावनी, मनोकांक्षा पूवनी धयागु जनविश्वास दु ।उबलय् उबलय् देशय् दश महामारी ल्वचं कयाः जनता धमाधम सिना वनाच्वन । जनता थथे सिना वनाच्वंगु खनाः जुजुया साप पीर जुल । देशय् जनता हे मंत धाःसा जि नं जुजु जुयाः म्वानाच्वनेगुया छुं महत्व दइमखु धयागु मनय् तयाः तसकं पीर यानाजुल । उबलय् हे जुजुया म्हगसय् दीप्याखंया द्यःपिं प्याखं हुलाः क्यन । अले म्हगसय् खंथें हे देय्या थीथी थासय् थ्व प्याखं हुइकल धाःसा देशय् खनेदयाच्वंगु महामारी नं मदयावनी धकाः म्हगसय् हे क्यन । उबलय् निसें थ्व प्याखं क्यनेगु सुरु याःगु व प्याखं क्यनेवं देशय् खनेदयाच्वंगु महामारी नं मदयावंगु धयागु धापू दु । थौंकन्हय् नं थ्व प्याखं हुलीबलय् देशय् शान्ति जुइमा, अमन चैन दयेमा, निरोगी जुइमा धयागु भावं प्याखं हुली । इतिहासयात स्वयेगु खःसा लिच्छविकालीन गुणकामदेवया पालय् दीप्याखं सुरु जूगु खनेदु । थ्व प्याखं हुइकीबलय् हालीगु म्येय् गुणकामदेवया नं नां काइगु व खड्ग ज्वनाः प्याखं हुलीगु जूगुलिं सम्भवतः गुणकामदेवया पालय् हे थ्व प्याखं सुरु जूगु धयागु धापू दु । नेपालय् दकलय् न्हापां मालश्री रागय् प्याखं हुइकीगु नं दीप्याखं हे खः । उकिं थ्व प्याखं मोहनि वल धकाः जानकारी बिइगु छगू जक प्याखं खः धयाथें नं च्वं । छाय्धाःसा मेमेगु प्याखं येँयाः नखः ज्वःछि च्यान्हु जक क्यनी । येँया क्वचालकि प्याखं नं क्वचाइ । तर थ्व दीप्याखं येँया सुरु जुइ न्ह्यः श्रावण चौथिया न्हिकुन्हु नासः पुजा यानाः गुरुया हे छेँय् लछि प्याखं स्यनी । अनं लिपा भाद्र चौथिकुन्हु किलाघःया छुबी ननी बहनी बहनी प्याखं ल्हुइकी । उबलय् खापा जक तयाः प्याखं हुइकीगु याइसा अनं लिपा अष्टमीया दिनय् किलाघःया दबुली प्याखं ल्हुइकी । यःसिं थनेबलय् हनुमानध्वाखाया कागेश्वरी महाद्यःया न्ह्यःने प्याखं ल्हुइकेगु याइ । क्वःनेयाःकुन्हु जैसिदेगलय् ल्हुइकी, अले कुमारी न्ह्यमसाःसा बसन्तपूया महाद्यः पार्वती देगः न्ह्यःने दबुली प्याखं हुइकाः कालभैरवया न्ह्यःने प्याखं हुइकाः उकुन्हुया प्याखं सिधयेकी । अनं लिपा थःनेयाःकुन्हु थाय्मदु दबुली प्याखं हुइकीसा कुमारी न्ह्यसाये सातं वंघःया दबुली नं प्याखं ल्हुइकी । येँयाःया लिपांगु न्हि नानिचायाःकुन्हु किलाघःया दबुली प्याखं हुइकाः दछिया निंतिं प्याखं क्वचायेकी । येँयाः नखःया तसकं हे ऐतिहासिक व महत्वपूर्ण प्याखं जूसां दीप्याखं थौंकन्हय् समस्या हे समस्याया चाकः दुने लानाच्वंगु दु । छाय्धाःसा थौंकन्हय् नं दीप्याखं पिहां वइगु दबू दु, दबू लिउने सतः नं दु, प्याखं पिहां वइगु आगंछेँ नं दु, तर थःगु नामय् छुं नं मदु । दि प्याखंयात माःगु सामग्री कौशी तोषाखाना पाखें बिया वयाच्वंगु दु । तर थन बीहइगु जिन्सी सामान न त गुणस्तरीय जू, न त बीमाः धकाः च्वयातःगु परिमाण कथं हे बी हयाच्वंगु दु । न्ह्यागु हे समस्या दुसां येँयाः नखःयात नेवाःतय्गु जक जात्रा धकाः थुइके मजिल । थ्व जात्रा नं ब्राजिलया कार्निभल थें हे अन्तर्राष्ट्रिय रूपं प्रचार यायेजिउगु जात्रा खः । जात्राया झालय् अन्तर्राष्ट्रिय पर्यटकतय्त नेपालय् दुत हयेगु वातावरण दयेके फयेमाः । थ्व जात्रां हे देय्या आर्थिक पक्षयात नं तिबः बीफु । उकिं थ्व जात्रायात नेवाःतय् जक जात्रा धकाः मखुसे नेपाःमितय्गु जात्रा, नेपाःया हे जात्रा कथं नालाः सरकारं थ्व जात्राय् ब्वति काइगु सकल गुथि, खलः पुचःयात आर्थिक रूपं नं बल्लाःगु तिबः बीमाः ।"
https://nepalbhasatimes.com/12374,संस्कृति,११३८ ञलाथ्व त्रयोदशी ,"इन्द्रजात्रा, येँयाः, कुमारी जात्रा","न्हापा न्हापाया खँ खः । स्वर्गया इन्द्रया मांयात ब्रत च्वनेगु नितिं पालिजाः स्वां माल । स्वर्गय् मदुगुलिं पालिजा स्वां मत्र्यलोकया नेपालमण्डलया येँय् दुगुलिं व स्वां कायेत थः काय् इन्द्रयात छ्वयाहल । इन्द्र पालिजा स्वां कायेत तुयुम्ह किसि गयाः येँय् वल । थः मांया निंतिं माःगु स्वां येँया मरु त्वाःया क्यबय् पालिजा स्वां खन ।                                                         इन्द्रं उगु स्वां थ्वल । अले येँया नेवाःतय्सं स्वांखुँ धकाः ज्वन । तान्त्रिक शक्तिपाखें इन्द्रयात पालिजा स्वां खूम्ह धकाः चिनातल । अबले इन्द्रयात मरु सतःया गःकुति धाइगु थासय् थामय् खुँ धकाः चिनातल । लिपा इन्द्रया मां दागिं इन्द्रयात माः वल । इन्द्रयात दच्छिया छकः जूसां वयेगु बाचा याका त्वःतेगु ज्या यात । इन्द्रयात हे चिनातःगु अले इन्द्र नाप स्वापू दुगु नाप नापं दागिं नाप नं स्वापू दुगुलिं थुगु जात्रायात इन्द्र जात्रा धाःगु खः धकाः धाइ । थ्व न्यंकं बाखं खः । थुगु कथं इन्द्रजात्रा सुरु जूगु खः धइगु मान्यता दु । महाकवि कालिदासया रघुवंशय् तकं इन्द्रजात्राया वर्णण यानातःगु थाय् थासय् खनेदु । उकिं इन्द्रजात्रा अन नं दुगु नापं न्हापांनिसें थाय् थासय् दुगु खयेमाः धइगु मान्यता दु । आर्यावर्त भारत वर्षय् नं इन्द्रया नामय् जात्रा वा इन्द्र महोत्सव याइगु चलन दुगु खयेमाः धकाः नं धाइपिं दु । न्ह्यागु हे जूसां इन्द्रजात्रा व इन्द्र नाप स्वापू दुगु थुगु संस्कृति धइगु बैदिक परम्परा कथं न्हापांनिसें नाला वयाच्वंगु खनेदु ।इन्द्र जात्राया झ्वलय् कुमारी, गणेश व भैरवया कलात्मक रथ सालाः जात्रा याइ । न्हापां क्वनेयाः धकाः क्वने लागाय् जात्रा याइगु खःसा अनं लिपा थःनेयाः धकाः थःने लागाय् अले हाकनं नानिचा याः धकाः किलाघः लागाय् जात्रा याइगु खः । कुमारी मूल द्यः कथं नालाः अथे स्वंगू हे रथयात साला जात्रा याइगु खः । उगु इलय् लाखे, सवःभक्कु, पुलुकिसि निसें दीप्याखं तकं थाय् थासय् क्यनाच्वनी । जात्राया आकर्षण हे रथ जात्रा जूगुलिं यक्वसिनं थुगु जात्रायात कुमारी जात्रा नं धायेगु याना वयाच्वंगु दु । कुमारी जात्रा मल्लकालय् सुरु जूगु जात्रा खः । थौं वयाः यक्व मनूतय्सं कुमारी जात्रा धकाः तकं धायेगु याना वयाच्वंगु दु । गुलि गुलिसिनं इन्द्रजात्रा अले गुलि गुलिसिनं कुमारी जात्रा धायेगु याना वयाच्वंगु जूसां नं उगु इलय् धाःसा येँय् यक्व हे कथंया सांस्कृतिक गतिविधि जुइ । यःसिंगुं यःसिं साला हयेगु निसें यःसिं थनेगु अले यःसिं क्वःथला विसर्जन यायेगु ज्या तकं इन्द्र जात्रा अर्थात कुमारी जात्राया इलय् याना वयाच्वंगु दु । इन्द्र जात्राया झ्वलय् यःसिंया थःगु हे कथंया महत्व दु । इन्द्रजात्रा अर्थात कुमारी जात्राया इलय् जनस्तरं क्यना वयाच्वंगु छगू महत्वपूर्णगु प्याखं धइगु किलाघःया दीप्याखं नं खः । थुगु प्याखं वास्तवय् द्यः प्याखं खः । इन्द्र जात्राया इलय् जक पिथनीगु थुगु प्याखं गुगु गुगु थासय् कुमारीया रथ साला यंकी उगु उगु थासय् हे क्यनेगु याना वयाच्वंगु दु । कुमारी जात्रा अर्थात इन्द्र जात्राया झ्वलय् बाखादेय् आजुयात नं ब्वइगु चलन दु । थ्व धइगु तान्त्रिक विधि कथंयाम्ह नेवाःतय्गु मौलिक कथंया द्यः खः । बाखादेय् आजुयात वंघःया पूर्वपाखे पश्चिम स्वकाः ब्वइगु खः । अनया साय्मितय्सं बाखादेय् आजुयात ब्वयेगुनिसें हाथु तकं हायेकेगु याइ । इन्द्र जात्राया झ्वलय् वंघः लागाय् तान्त्रिक द्यः वंघः आजु नं ब्वयेगु याइ । वंघलं पश्चिमपाखे स्वाका आकर्षक जुइक वंघः आजु ब्वयेगु याइ । थ्व धइगु अनया स्थानीय ज्यापुतय्सं ब्वइगु खःसा अथे हे हाथु हायेकेगु नं याइ । स्वच्छन्द भैरव द्यःयात नं इन्द्र जात्रा अर्थात कुमारी जात्राया झ्वलय् ब्वयेगु याइ । हनुमानध्वाखाया गद्दी बैठक न्ह्यःने थुम्ह द्यः ब्वइगु खः । अथेहे स्वेत भैरवयात नं ब्वयेगु याइ । तिसां तिइका हनुमानध्वाखा लागाय् आकर्षक जुइक च्यान्हु तक हे ब्वयेगु याइ । उगु हे कथं इन्द्रजात्राया झ्वलय् येँया थीथी लागाय् आजुद्यःपिं ब्वयेगु याइ । त्वाः त्वालय् धइथें आजुद्यः ब्वइ । थ्व फुक्कं धइथें तान्त्रिक विधि कथंया द्यःपिं खः । इन्द्रयात इन्द्र जात्राया झ्वलय् मरुसतः लागाय् खटय् तयाः प्रदर्शन याइ । न्यंकं बाखं कथं हे इन्द्रयात अथे प्रदर्शन याइगु खः । अथे हे इन्द्रयात वंघः लागाय् नापं येँया थीथी लागाय् तकं प्रदर्शन याइगु चलन दु । अले पुजा आजा तकं याइगु खः । पुलुकिसि प्याखं नं इन्द्र जात्राया झ्वलय् अर्थात कुमारी जात्राया झ्वलय् क्यनेगु याइ । कुमारीया रथ गन गन साला यंकी अन अन पुलुकिसि नं यंकेमाःगु चलन दु । थःने, क्वनेयाः नापं नानिचायाःया इलय् नं अथे हे पुलुकिसि जात्रा नाप नापं यंकेमाःगु चलन दु । व हे पुलुकिसि गयाः इन्द्र येँय् वःगु खः धइगु मान्यता दु । पुलुकिसि तुयुम्ह किसि खःसा थुगु प्याखं येँया किलाघलं पिकाइगु खः । कुमारी जात्रा गन गन यंकी अन अन सवःभक्कु प्याखं नं यंकेमाःगु चलन दु । थुुगु प्याखं धइगु हल्चोया नेवाः समुदाय दुने नं पुतवारतय्सं क्यनीगु प्याखं खः । जात्रा ज्वःछि हे क्यनीगु थुगु प्याखंयात स्थानीय मनूतय्सं घिन्दलि सिन्ताङ प्याखं नं धायेगु याना वयाच्वंगु दु । थुगु प्याखनय् कुमारी, चन्दी व भैरव याना स्वम्ह प्याखंम्वः दइ । कुमारी रथ साला गन गन यंकी अन अन लाखे प्याखं नं यंकेमाःगु चलन दु । येँया जोशीदेगः लागाय् च्वंगु लाखेननिया लाखेछेँनं हे लाखे प्याखं पिकाइ । थुगु लाखेयात मजिपाः लाखे नापनापं गुने लाखे नं धायेगु याना वयाच्वंगु दु । लोख जात्राया छगू आकर्षण जुया वयाच्वंगु दु । इन्द्र जात्राया झ्वलय् येँया हनुमानध्वाखा लागाय् ख्वपंनिसें महांकाल प्याखं क्यंवयेमाःगु चलन दु । बहनी बहनी क्यनीगु थुगु प्याखनय् मूल रूपं महालक्ष्मी, महाकाली व कुमारीया प्याखं क्यनीगु खः । इन्द्र जात्राया हे झ्वलय् दश अवतार क्यनेगु याइ । बसन्तपुरया कुमारी छेँया लिक्क च्वंगु देगलय् विष्णुया थीथी झिगू अवतार क्यनेगु याइ । उकिं हे दशअवतार क्यनेगु धाइगु खः । अथे हे जात्रा ज्वःछि हनुमानध्वाखा लागाय् बहनी बहनी ग्वरः मत च्याकेमाःगु नं चलन दु । इन्द्र जात्राया झ्वलय् उपाकु वनेगु नं चलन दु । दछिया दुने मदुपिं छेँजःपिं मनूत थीथी पीठय् वनेगु धइगु हे उपाकु वनीगु खः । इन्द्रया मां कथं नालातःम्ह दागिंया लिउलिउ उपाकु वनीगु खः । इन्द्रयात दागिं नं माःवःगु धाइ । इन्द्र जात्रा अर्थात कुमारी जात्राया झ्वलय् साय्मितय्सं बौमत नं पिकाइगु चलन दु । बौमत धइगु पँथय् ताःहाकः जुइक पाल्चा तयाः च्याकाः पिकाइगु मत खः । साय्मितय्सं बौमत पिकयाः चाःहिइकेगु याना वयाच्वंगु दु । थुगु कथं इन्द्रजात्रा अर्थात कुमारी जात्राया इलय् जुइगु थीथी कथंया जात्रा, प्याखंनिसें प्रदर्शन ं जुइ । थौंकन्हय्या भासं धायेगु खःसा छगू कथं महोत्सव हे जुइ । थ्व महोत्सव येँया खः । उकिं येँया महोत्सव अर्थात येँया हे जात्रा जूगुलिं थुगु जात्रायात येँयाः धायेगु नं यानाच्वंगु दु । नेवाःतय्सं थःगु हे कथं येँयाः धकाः येँया जात्राया रूपय् न्ह्यब्वया वयाच्वंगु दु ।"
https://nepalbhasatimes.com/12405,संस्कृति,११३८ ञलाथ्व चतुर्दशी,जात्राय् ख्वाःपाः प्याखंया महत्व,"रबिन्द्र वज्राचार्य                                                          विशेष यानाः स्वनिगःया नेवाःतय्सं अतिकं तःजिक न्यायेकीगु नखः खः येँयाः । येँयाः स्वनिगःया नेवाः दुने नं येँय्च्वंपिंसं अतिकं महत्व बियाः थ्व नखः हनेगु याइ । अथे हे येँ देय् बाहेकं मेमेगु थासय् च्वंपिंसं नं थ्व नखःयात थःथःगु हे कथं हनेगु याना वयाच्वंगु दु । छगूकथं धायेगु खःसा स्वनिगःया नेवाःतय्सं विशेषकथं हनीगु नखः धाःसां छुं पाइमखु । येँयाः नखःयात विशेष रुपं येँयाःपुन्हि नापं स्वाकाः जोड बियातःगु खने दुसा थ्वकुन्हु विशेष प्रकारया समय्बजिलिसे सम्बन्धित जूगुलिं येँयाः नखःया इलय् समय्बजिया विशेष महत्व दु धइगु सीके फु । अथे हे थ्व येँयाःया इलय् ख्वाःपाःया महत्व नं उतिकं दुगु खनेदु । येँयाः शुरु जुइवं श्री कुमारि माजु, श्री गणेश व श्री भैरवया द्यः खः सालेगु ज्या नं जुइ । थ्व झ्वलय् खः सालेगु लँपुइ लाःगु थीथी थासय् वा त्वाःत्वालय् आकर्षक रुपं समय्बजि ब्वया तयेगु याइसा ख्वाःपाःया नं विशेष ब्वज्या जुइ । येँयाःया इलय् ख्वाःपाःया विशेष महत्व दुगु खनेदु । छाय्धाःसां थ्व जात्राय् विशेष यानाः सकलें द्यःगंछिं थीथीकथंया ख्वाःपाः पुनाः प्याखं हुलेगु, प्याखनय् सहभागि जुइगु याइ । येँयाःया इलय् गुलि नं द्यःप्याखं हुइकेगु याइ, व दक्वं प्याखनय् ख्वाःपाः पुयातःगु हे दइ । गथेकि मजिपाःया मजिपाः लाखे नं शान्त भैरवया ख्वाःपाः पुनाः प्याखें हुलेगु याइ । अथे हे हल्च्वया सवःभकु (भैरव, चण्डी व कुमारि), किलागःया पुलुकिसि, दागिं (इन्द्रया मां), ख्वपंनिसें प्याखं हुइके हइगु महाकाली प्याखं, कुमारिं दैत्ययात संहार याइगु प्याखं, न्यतं पिहां वइगु न्यत अजिमाया द्यःप्याखं थ्व दक्वं प्याखनय् द्यःगंछिं थीथीकथंया ख्वाःपाः पुयाः प्याखं हुलेगु याइ । थुकथं हे कुमारिया खः सालीगु लँपु व स्वनिगःया अप्वःथें त्वाःत्वालय् भैलः द्यः (भैरव) व यमांद्यः (इन्द्र)या प्रतिमा तयेगु याइ । थुकी नं ख्वाःपाःया हे ब्वज्या याइगु खः । थुकथं येँयाःया झ्वलय् पिहां वइगु ख्वाःपाः प्याखनय् ख्वाःपाःया दुने अतिकं शक्ति दयाच्वनी धइगु विश्वास यानातःगु दु । गुगु जात्राया दिंकुन्हु शक्तिया प्रदर्शनीया रुपय् विशेषकथंया प्याखं नं क्यनेगु याइ । जात्राया इलय् थीथीकथंया विशेष पुजा नं याना वयाच्वंगु दइ । स्वनिगः लगायत नेवाःतय् ख्वातुगु बसोबास दुगु जिल्ला वा वस्ती दुगु क्षेत्रय् नं विशेष कथंया ख्वाःपाः पुयाः प्याखं हुलेगु जात्रात नं आपालं दु । दँय्दसं पिहां वइगु द्यः प्याखंलिसें झिंनिदँया जात्राया इलय् नं द्यःगंछिं ख्वाःपाः पुनाः प्याखं हुलीगुया विशेष महत्व दु । मल्लकालीन इलंनिसें हे थज्याःगु जात्राय् विशेष यानाः ख्वाःपाः प्याखंयात विशेष थाय् बियातःगु दुसा शक्तिया रुपय् नं ख्वाःपाःयात विशेष महत्व वयाच्वंगु खनेदु । जात्राया इलय् पुइगु अज्याःगु ख्वाःपाः नं विशेष कथं नियम दुने च्वनाः दयेकेगु याइ । अथे हे फरक तरिकां दयेकातःगु ख्वाःपाः धाःसा व्यावसायिक रुपं विक्री वितरण यायेगु उद्देश्यं नं दयेकेगु याइ । थज्याःगु ख्वाःपाःत धाःसा सिँ, भ्वं, थीथी जनावरया छ्यंगूपाखें दयेकी । द्यःप्याखंया निंतिं माःगु ख्वाःपाः धाःसा अप्वःथें चायागु दयेकी । थुकी रंग पायेगु ज्या याना वयाच्वंपिंसं थःपिनिगु जीविकोपार्जन यायेगु ज्या नं थुकिं हे याना वयाच्वंगु दु धाःसां पाइमखु । थ्व ज्याय् लगे जुयाच्वंपिं विशेष यानाः नेवाः समुदाय दुने पुं (चित्रकार) त खः । खय्तला मेमेगु जातियापिंसं कालिगढीया रुपय् थज्याःगु ज्या याना वयाच्वंगु दु । पेशागत रुपं थज्याःगु ज्या याना वयाच्वंगु खःसां थौंया इलय् तक थ्यंगु अवस्थाय् थ्व पेशा संकटय् लाना वनाच्वंगु जक मखु, लोप हे जुइगु स्थितिइ थ्यनेधुंकूगु दु । थीथी हलंज्वलंपाखें ख्वाःपाः दयेकेगु व उकी रंग पानाः स्वदेशी व विदेशी पर्यटकयात आकर्षित यायेगु नापं छेँ, होटल, रेष्टुराँ थेंज्याःगु थासय् छाय्पीत विक्री वितरण यायेगु ल्याखं व्यापार, व्यवसाय याना वयाच्वंपिं नं दु । परम्परांनिसें याना वयाच्वंगु थ्व पेशा धाःसा थौ वयाः लोप जुइगु अवस्थाय् थ्यनाच्वंगु दु । ख्वाःपाःया व्यवसाय व थुकिया कालिगढी याइपिंसं थ्व ज्या त्वःताः मेमेगु व्यवसायय् लगे जुया वनाच्वंगु दु । मेखे थ्व पेशाया उचित मू व बजाःया अभावं दुगुलिं फाट्टफुट्ट रुपं जक थ्व व्यवासाय यानाच्वंपिं लुइके फइ, अप्वःथें कालिगढ, कलाकार व व्यवसायीत थ्व व्यवसायं पलायन थें हे जुइधुंकूगु दु । देवीदेवता व विशेष जात्राया निंतिं दयेकीगु ख्वाःपाः व व्यावसायिक रुपं विक्री वितरणया निंति. दयेकीगु ख्वाःपाःया बनावट, उकिया तरिका, निर्माण विधि धाःसा फरक फरक हे जुइ । व्यावसायिक ल्याखं ख्वाःपाः दयेकेत यक्व मेहनत, धैर्य, परिश्रम व लगनशीलताया आवश्यक जू । छाय्कि ख्वाःपाः दयेकत माःगु विशेष चा, नेपाली भ्वं, कपाय् फ्वयातःगु चाय् मिश्रण यानाः सिँ मुगलं छ्यानाः सकतां ज्वलं ल्वाकछ्यानाः मिश्रित तापा ख्वाःपाः दयेकेत आवश्यक परिणामय् क्यलेगु, न्हायेगु ज्या यायेधुंकाः वयां लिपा गुम्ह द्यःया ख्वाःपाःया दयेकेगु खः, उकिया ताःचाय् तयाः आकार बीगु ज्या जुइ । वया. लिपा आवश्यककथं थीथी बुट्टा कीगु व आकृतिया स्वरुप वइकथं उकियात दुनें बल बियाः तयातइ । अनं लिपा निभालय् पानाः गंके धुंकाः ताःचापाखें ख्वाःपाः लिकयाः उकियात हाकनं निभालय् तयाः बांलाक पूंवकं पायेगु ज्या याइ । ख्वाःपाः दुनें दुनें कापतं तिकाः व नं गने धुंकाः जक उकी लँपुं छायेगु (रंग पायेगु) ज्या जुइ । दकलय् न्हापां क्वरा रंग तयाः छसिकथं बुट्टा कीगु व थीथी आकृति खने दयेकेत रंग पायेगु ज्या सिधयेधुंकाः दकलय् लिपा जक मिखाय् रंग छीगु ज्या याइ । थुलि याये धुनेवं ख्वाःपाः दयेकेगु ज्या क्वचाइ । थौंकन्हय् म्हो जक ख्वाःपाःया विक्री वितरण जुइगु यानाच्वंगु थुकिया व्यवसायीतय् धापू दु । ख्वाःपाः दयेकाः थःगु जीविकोपार्जन यानाच्वंपिं कालिगढतय्सं उचित मू व बजाःया अभावया कारणं थ्व पेशा त्वःताः मेमेगु व्यवसाय यायेगुपाखे लगे जुयाच्वंगु दु, गुकिं यानाः ख्वाःपाःया व्यवसाय जक मखु, थुकिया कलाकारितालिसें जात्राय् तकं लिच्वः लाइगु आशंका जुयाच्वंगु दु ।"
https://nepalbhasatimes.com/10568,संस्कृति,११३८ दिल्लागा दशमी,धनकुटाय् धिमे व लाखेप्याखं प्रशिक्षण,"येँ- झीगु नेवाः समाज धनकुटा, हिलेया ग्वसालय् लछियंकंया धिमे प्रशिक्षण नापं लाखेप्याखं प्रशिक्षण शुरु जूगु दु । समाजया नायः दिजेश शाक्यया सभापतित्वय् जूगु प्रशिक्षण उलेज्याझ्वलय् धनकुटा नगरपालिका वडा नं. १ या वडाअध्यक्ष निरेन तामांग मूपाहांकथं झायादीगु खः ।                                                         लछियंकंया तालिमय् नेवाः समुदायनापं मेमेगु समुदायया यानाः नीन्याम्हेसिनं प्रशिक्षण कयाच्वंगु समाजं जानकारी बिउगु दु । लाखेप्याखंया प्रशिक्षण नेवाः देय् दबू येँपाखें झायादीम्ह प्रशिक्षक धनकृष्ण साजवाः नं बियाच्वनादीगु दु । ज्याझ्वलय् नवासें मूपाहां तामांगं थीथी जातजातिया धर्म, संस्कृति, परम्परा संरक्षण व संवद्र्धन याना वनेमाः धासें थुगु प्रशिक्षणं परम्परा, संस्कृति ल्यंकेगु ज्याय् सार्थकता कायेमा धयादिल । लिसें वइगु दिनय् उकथंया प्रशिक्षणया निंतिं वडा ज्याकूपाखें फक्व ग्वाहालि यायेगु नं प्रतिवद्धता नं वय्कलं प्वंकादिल । उद्योग वाणिज्य संघया नायः उमेश घिमिरें समाजय् खने दयाच्वंगु जातीय विकृतिया न्हंकेया निंतिं समाजं याना वयाच्वंगु भूमिका च्वछायेबहजू धयादिल वडा सदस्य लालचन गोम्वां सकसिनं थःथःगु मांभासं खँ ल्हायेमाःगु व न्हू पुस्तयात नं थुखेपाखे आकर्षित याना यंकेमाः धयादिल । तालिमया प्रशिक्षक साजवां नेवाः समुदाय दुने धिमे बाजंया महत्व कनादिसें थ्व बाजं गबलय् व छुकिया निंतिं थाइ धइगु बारे जानकारी बियादीगु खः ।"
https://nepalbhasatimes.com/10659,संस्कृति,११३८ दिल्लागा त्रयोदशी ,हानं पिदन मिप्वाः लाखे (फोटो फिचर),"लोप हे जुइधुंकूगु मिप्वाः लाखे तःदँ लिपा हानं पिदन । यल लाय्कू मिप्वाः लाखे पुचलं बिहीवाः गथांमुगः कुन्हु थ्व लाखे हानं पिथंगु खः । थाय् थासय् मि पिकयाः देय् चाहिलीगु थ्व लाखे करिव ३०दँ न्ह्यः निसें दिनाच्वंगु खः । आर्थिक अभाव नापं थीथी कारणं दिनाच्वंगु थुगु लाखे न्हापा लिपा कृष्णाष्टमीया इलय् पिहांवइगु खःसां थुगुसी निसें गथांमुगः कुन्हु पिकाःगु खः ।                                                         यलया सौगलं सुरु जुइगु थ्व लाखे ओकुबहाः, चक्रबही, हौगः, तिछुगल्लि आदि लागाय् मिप्वाः च्याकुच्याकुं चाःहिलेगु ज्या जुइ । मिप्वाः लाखे पुचलं बिउगु जानकारी कथं गथांमुगः कुन्हुंनिसें न्यान्हु तक थ्व लाखे पिहां वइ । थ्व खास यानाः कपालीतय्सं पिकाइगु लाखे खः ।            "
https://nepalbhasatimes.com/10789,संस्कृति,११३८ गुँलाथ्व दुतिया,शिकागोय् मंकाः इही (किपा स्वयादिसँ),"शिकागो– नेवाः अमेरिकन दबूया ग्वसालय् शिकागोय् दकलय् न्हापांखुसी मंकाः इहि संस्कार ज्याझ्वः जुल । बाल्टिमोरं झायादीम्ह नेवाः पुरोहित वासव राजोपाध्यायं इहि संस्कार याकादीगु खः । इहि ज्याझ्वलय् स्वम्ह मस्त निभा प्रधान, जुर्ना प्रधान व आया महर्जनं ब्वति काःगु खः ।                                                         न्याघौ तक न्ह्याःगु इहि ज्याझ्वः नेवाः अमेरिकन दबूया पुलांम्ह नायः केशरमान ताम्राकारं न्ह्याकादीगु खः । लसकुस न्वचु बीगु झ्वलय् नायः उदय महर्जनं नेवाः अमेरिकन दबूपाखें यक्व न्ह्यवनिसें नेवां संस्कार मध्ये छगू महत्वपूर्णगु संस्कार इहि ज्याझ्वः यायेगु तातुना च्वनागु, गुगु थौं पूवन धयादिल । वय्कलं थज्याःगु ज्याझ्वः दँय्दसं यानायंकेगु पाखे बिचाः जुयाच्वंगु खँ नं कनादिल । अथेहे दबूया दुजः विवेक श्रेष्ठं ब्वति कयादीपिं व ग्वाहालि यानादीपिंत सुभाय् देछायादिल । ज्याझ्वलय् इहि यानादीपिं मिसामस्त, कुमार कुमारी जुयादीपिं लिसें पुरोहित बासव राजोपाध्याय्यात दबूपाखें हनापौ नं देछाःगु खः ।             "
https://nepalbhasatimes.com/10860,संस्कृति,११३८ गुँलाथ्व तृतीया,ल्याय्म्हतय्सं दयेकूम्ह न्हूम्ह लाखे – मिप्वाः लाखे !,"यल – वंगु गथांमुगः कुन्हु यलया सौगलय् आकाझाकां लाखे पिदन । नां जुयाच्वन – मिप्वाः लाखे । जवंखवं मिया चिलाख ज्वनातःपिं मनूत तयाः पिहां वःम्ह उम्ह लाखें प्याखं हुहुं हे उगु चिलाखय् छगू ज्वलनशील पदार्थ ह्वात्त ह्वलाः मिया ज्वाला पिकाइ । अथे मिया ज्वालाः पिकयाः प्याखं हुइम्ह जूगुलिं उकियात ‘मिप्वाः लाखे’ धाःगु जुयाच्वन ।                                                         तर यथार्थ छु धायेबलय् यलय् अथे मिप्वाः च्याकाः पिहां वइम्ह लाखे गबलें द हे मदु खनिं । थ्व ला अनया न्हू पुस्ताया ल्याय्म्हतय्सं यलय् नं लाखे पिकाये माल धइगु सोच तयाः थःपिंसं तुं सिर्जना यानाः पिकाःगु जुयाच्वन । थ्व लाखे पिकायेगु ज्याय् विशेष पहल यानादीम्ह भाजु उत्तमरत्न शाक्यं कनादी कथं यलय् लाखे पिहां वयेगु दिउगु यक्व हे दयेधुंकल । उकिं हानं लाखे पिकाये माल धइगु ताः तयाः थ्व लाखे पिकाःगु खः । लाखे धइम्ह म्हुतुं मि ल्ह्वयाः पिहां वइ धइगु धापू दु । उकियात हे प्रतीक दयेकाः थथे मिप्वाः ज्वंकाः लाखे पिकयागु खँ वय्कलं कनादिल । धयादी, ‘न्हूम्ह लाखे पिकासेंलि छुं न्हूगु खँ नं ला जुइ माल नि । उकिं मिप्वाः ज्वंकागु खः ।’ भाजु शाक्य यलया नांजाःगु कात्तिप्याखं समितिया दांभरि लिसें उगु प्याखनय् भैलःद्यः जुयाः प्याखं हुलीम्ह प्याखंम्वः नं खः । आः पिहां वःम्ह लाखेया ख्वाःपा नापं तयातःगु सँ कात्तिप्याखंया वहे भैलःद्यःयागु सँ खः । लाखेया ख्वाःपाः धाःसा बजेट मदयाः सिजःयागु दयेकूगु खः । थ्व लाखे प्याखं खास यानाः ढोलक थानाः पिकाये माःगु खः । तर ढोलकया बोल सिउपिं मदुगुलिं थौंकन्हय् धिमे व दम्वंखिं थानाः पिहां वयाच्वंगु दु । न्हापा सापारुबलय् जक लाखे पिहां वइगु खःसां थुगुसी गथांमुगः कुन्हु हे लाखे पिकाःगु खः । शाक्यं कनादी, ‘ल्याय्म्हतपाखें झीगु संस्कृति बचे यायेत थ्व लाखे सिर्जना यानागु खः ।’"
https://nepalbhasatimes.com/11058,संस्कृति,११३८ गुँलाथ्व नवमी,गुंलाया झ्वलय् द्वाल्खाय् गुंला पर्व महोत्सव,"येँ- येँय् नं पूर्वपाखे लाःगु ऐतिहासिक नेवाः बस्ती द्वाल्खाय् गुंलाया झ्वलय् लाकाः ‘गुंला पर्व महोत्सव’या ग्वसाः ग्वइगु जूगु दु । नेवाः समुदायया बाहुल्यता दुगु सांस्कृतिक, धार्मिक व ऐतिहासिक नगर द्वाल्खाय् थ्व हे वइगु भदौ ८ गते गुंला पर्व महोत्सव यायेत्यंगु खः । स्वनिगलं तसकं सतिक लाःगु द्वाल्खायात नेवाः सभ्यताया हे छगू पुलांगु बजाःया रुपय् नं कायेगु याः ।                                                         गुंला पर्व महोत्सव मूल समारोह समितिं छगू पत्रकार सम्मेलन यासें बिउगु जानकारीकथं द्वाल्खायात धार्मिक पर्यटकीय रुपय् विकास यायेगु ल्याखं उगु महोत्सव यायेत्यंगु खः । २०७२ साल बैशाख १२ गतेया गोरखा केन्द्रविन्दु जुयाः वःगु तःभुखाचं अतिकं प्रभावित जूगु जिल्लामध्ये द्वाल्खा नं छगू खः । महोत्सवया आयोजनां तःभुखाचं ध्वस्त जूगु द्वाल्खा पुनःनिर्माणया निंतिं ग्वाहालि जूवनीगु विश्वास ग्वसाः खलकं याःगु दु ।महोत्सव मूल समारोह येँ सम्पर्क समितिया संयोजक प्रवीण प्रधानं नेपाःया हे दकलय् पुलांगु समुदायकथं कयातःगु नेवाःतय् सांस्कृतिक उद्गमस्थलया रुपय् कयातःगु द्वाल्खायात प्रवद्र्धन यानाः धार्मिक पर्यटकीयस्थलया रुपय् विकास यायेगु ल्याखं महोत्सवया ग्वसाः ग्वयेत्यनागु जानकारी बियादिल ।"
https://nepalbhasatimes.com/11212,संस्कृति,११३८ गुँलाथ्व द्वादशी ,यल लाय्कूया कोत दयेकेज्या अलपत्र,"येँ – भारतं दयेका बी धयातःगु यल लाय्कू लागाय् च्वंगु कोत भवन भुखाय् ब्वःगु स्वदँ पूवनेधुंकाः नं आः तक दयेकेगु सुरु तकं यायेफुगु मदुनि । पाटन स्मारक संरक्षण तथा दरबार हेरचाह कार्यालयया प्रमुख काजीमान प्याकुरेलं भारतीय दूतावासं दयेका बी धाःगुलिं मेमेगु संस्थां नं वास्ता मयाःगुलिं आःतकं दयेके मफयाच्वंगु खँ धयादीगु दु ।                                                         भुखाचं स्यंगु थीथी स्मारक दयेकेगु निंतिं भारतीय दूतावासं याःगु सम्झौताय् कोतपाटी नं दयेकेगु खँ न्ह्यथनातःगु खः । तर दूतावासं आःतक थ्व भवन दयेकेगु खँय् वास्ता मयानाच्वंगु खँ प्रमुख प्याकुरेलं धयादीगु दु । भारतीय दूतावासं बेवास्ता यानाच्वंगुलिं स्थानीय वासिन्दातय्सं आः थ्व भवनया पुनःनिर्माण यायेत यल महानगर–पालिकायात इनाप याःगु दु । यल मनपाया मेयर चिरिबाबु महर्जनं नं थ्व भवन पुनःनिर्माणया निंतिं सहकार्य यायेत यल उद्योग वाणिज्य संघलिसे सहलह यायेगु खँ धाःगु दु । मंगलबहुद्वार चैत्य पुनःनिर्माण क्वचाल स्वयम्भूइ च्वंगु मंगलबहुद्वार चैत्य पुनःनिर्माण ज्या क्वचाःगु दु । विश्व सम्पदा धलखय् लाःगु थ्व चैत्य १९ औं शताब्दीइ दयेकातःगु अनुपम चैत्य खः । स्वदँ न्ह्यव ब्वःगु तःभुखाचं दुंगु थ्व चैत्य पुनःनिर्माण लिपा थौं जीवनन्यास पुजा यानाः सर्वसाधारणया निंतिं चायेकीगु जूगु दु । न्यास पुजाया झ्वलय् गजू छायाः हारतीमां व शान्तिपुली क्षमा पुजा नं याइगु खँ स्वयम्भु व्यवस्थापन तथा संरक्षण महासमितिया महासचिव महेन्द्ररत्न बुद्धाचार्यं कनादीगु दु । थ्व चैत्य युनेस्को, पुरातत्व विभाग, महासमिति, द्यःपाःलाःत, त्रिभुवन विश्वविद्यालयया स्वयंसेवक विद्यार्थीतय् सहकार्यय् चीनया हाइनान प्रान्तय् च्वंगु छहाङ फाउन्डेशनया आर्थिक ग्वाहालिं पुनःनिर्माण याःगु खः ।"
https://nepalbhasatimes.com/24613,संस्कृति,  ,मच्छेगामय् निन्हुयंकं लाखे जात्रा,"किपू – चन्द्रागिरि नगरपालिका वडा नं. ९ स्थित मच्छेगामय् लाखे जात्रा जुइगु जूगु दु। नेपाल सांस्कृतिक कला मन्दिरया ग्वसालय् थ्व हे वइगु भदौ २० व २१ गते निन्हुयंकं जुइगु लाखे जात्रायालिसें सम्मान व सांस्कृतिक ज्याझ्वः नं जुइ ।                                                         ‘सहभागि जुइनु, थःगु थाय् या मौलिकता, कला व संस्कृति कालबिल यायेगु नु’ धइगु नारा बियाः जुइत्यंगु लाखे जात्राय् थीथी खलः, पुचःलिसें थीथी जिल्लापाखें नं ब्वति काइगु जानकारी ग्वसाः खलकं बिउगु दु। थ्व स्वयां न्ह्यः स्क्वःखुसी जूगु लाखे जात्राय् नीगुंगू जिल्लाया करिब पीप्यंगू पुचलं ब्वति काःगु व थुगुसी व स्वयां नं अप्वः सहभागिता दइगु विश्वास ग्वसाः खलकं याःगु दु । लाखे जात्रालिसें ज्याझ्वलय् थीथी ख्यलय् विशिष्ट योगदान बियादीपिं राष्ट्रियस्तरया व्यक्तित्वपिंत नं हनेगु ज्याझ्वः दु ।"
https://nepalbhasatimes.com/24625,संस्कृति,  ,असं क्वथुननिइ धर्मदेशना,"येँ – थनया असं क्वथुननिइ च्वंगु अशोकवृक्ष विहारय् पञ्जरांया लसताय् धर्मदेशना ज्याझ्वः जुल । गुथि संस्थानं विहार थुनाः व्यापारिक भवन दयेकेत स्वया च्वंगु धासें लिपांगु इलय् चर्चाय् वयाच्वंगु कोथुननिइ पञ्जरांकुन्हु धर्मदेशना ज्याझ्वः जूगु खः ।                                                         लुम्बिनी विकास कोषया पुलांम्ह उपाध्यक्ष भिक्षु निग्रोधं दानया महत्व व धर्मया बारे धर्मदेशना बियाबिज्याःगु खः । धर्मदेशना बिया बिज्यायेगु झ्वलय् वसपोलं बौद्ध धर्मय् दान यायेगु व धर्म यायेगु छुं नं कथंया लाभ व लोभ मयासे यायेगु कर्मकथंया ज्या खः धयाबिज्यात । झी पुर्खां ल्यंका थकूगु सम्पदायात झीसं नं संरक्षण याना तयेमाः धासें धार्मिकस्थल, सम्पदा, धरोहर व स्मारकया संरक्षण यानाः उकियात लिपाथ्यंकं ल्यंका तयेगु नं धर्मया हे ज्या खः धयाबिज्यासें अशोकवृक्ष विहार सम्राट अशोकया पालय् हे निर्माण जूगु खयेमाः धयाबिज्यात । वसपोलं क्थुननिया ऐतिहासिक अशोक वृक्ष विहार थेंज्याःगु सम्पदायात ल्यंका तयेगु निंतिं गुकथं कुतः जुयाच्वंगु खः उकियात कयाः नं च्वछानाबिज्यात । गुथि संस्थानं क्वथुननिया थुगु विहार थुनाः व्यापारिक भवन दयेकेत स्वयाच्वंगु धासें थुकिया संरक्षणया निंतिं अभियान न्ह्यानाच्वंगु दु ।"
https://nepalbhasatimes.com/24659,संस्कृति,  ,थौं बौया ख्वाः स्वयेगु,येँ – थौं बौया ख्वाः स्वयेगु पर्व । बौ दनिपिं नेवाःतय्सं थौं मरिचरि व थीथी नसात्वँसा दयेकाः थः बौयात सगं बियाः ख्वाः स्वयेगु याइ । बौ मदुपिंसं मदुम्ह बौया नामं गुर्जुयात निसलाः बीगु याइ । अथे हे बौ मदुपिं येँया गाकर्णया तीर्थय् वनाः श्राद्ध यायेगु वा ब्राम्हणयात दान यायेगु ज्या नं याइ । उकिं थौं गोकर्णय् तःधंगु भीड जुइ ।
https://nepalbhasatimes.com/24645,संस्कृति,  ,सिँख्वंमू बहालय् लछियंकं नामसंगीति,"येँ – येँया मरु त्वालय् कुमारिछेँनापं च्वंगु श्रीखण्डतरुमुल महाविहार अर्थात सिख्वंमू बहाः धर्म व संस्कृतिजक मखु नेपाःया आपालं इतिहास समेत सुलाच्वंगु छगू महत्वपूर्ण बहाःखः । गुंला शुरु जुलकि येँदेय्या नेवाः बौद्धत अप्वःथें यानाः स्वयम्भूइ गुंलाधर्म माने याःवनीगु चलन दु ।                                                         तर सिख्वंमू बहालं धाःसा वंगु निदँ न्ह्यवंनिसें छगू न्हूगु चलन शुरु याःगु दु, थःगु हे बहाःया क्वाःपाःद्यः न्ह्यःने च्वनाः नामसंगीति पाठ यायेगु। सुथय् ७ बजे जुलकि विहार सर्वसंघया जःदुजःपिं बहालय् सिँख्वंमू बहालय् लछियंकं नामसंगीति थ्यंकः वयेधुंकी । अले करिब डेढ घन्टा नामसंगीति सहितया तुतः पाठ याइ । ‘लछि दत थ्व पाठ न्ह्याकागु । पारु कुन्हु थ्व क्वचाइ ।’ थुगु पाठ ज्याझ्वःया संयोजक संघरत्न शाक्यं कनादिल । विहार सञ्चालन एवं संरक्षण समितिया नायःलिसें राजगुर्जु मञ्जुश्रीरत्न वज्राचार्ययाकथं विहारया सर्वसंघ दुजः १५०० म्हति दु। थ्व धइगु येँदेय्या फुक्क विहारत मध्ये हे दकलय् अप्वः खः । थन पाठ यायेगु लागिं न्हिं सछिनिसें सत्याम्हतक दुजःत वयेगु यानाच्वंगु दु। विहारया दुजःत फुक्क हे थौंकन्हय् विहार त्वःताः तातापाक च्वं वनेधुंकल । तर थ्व पाठ यायेगु ज्यां उमित हानं न्हिंन्हिं नापलायेगु ह्वःताः नं चूलाकाबिउगु दु । न्हापा न्हापा थज्याःगु तुतः मिस्तय्सं पाठ याये मजिउ धाइगु। तर आः अथे धायेगु चलन मंत । मिसापिं जःपिंसं नं थन तुतः ब्वनेगु शुरु याःगु करिब १५ दँ ति दत । थन विहारया मिसापिं जक दुजःत मुनाः ‘मय्जु संघ’ नं गठन याना तःगु दु । संघया नायः मीना शाक्ययाकथं मिसापिं दुजःत विहारया थीथी ज्याय् समावेश यानायंकेगु ज्या मय्जु संघं यानाच्वंगु दु।  विहारय् हरेक शनिवाः व पुन्हिपतिकं नामसंगीति पाठ यायेगु ज्या नं निरन्तर जुयाच्वंगु दु। थ्व पुर्खां हे चले यानाथकूगु ज्या खः ।थ्व ज्या आःतकं न्ह्यानाच्वंगु व गुंला लछि नं थपे यानाः पाठ यायेगु ज्या न्ह्याकागु खँ समितिया सचिव गौतममान शाक्यं कनादिल । व्यवस्थापनया ज्याय् ग्वाहालि याना च्वनादीम्ह दुजः हेमरत्न वज्राचार्यया कथं विदाया इलय् आपालं मस्त नं थुकी सहभागी जू वः, थुकिं मस्तय्त थःगु संस्कृतिया ज्ञानबीगु लिसें नैतिक शिक्षा नं प्रदानयाइ ।"
https://nepalbhasatimes.com/24662,संस्कृति,  ,कन्हय् पारु भ्वय्,येँ  – गुंला पर्व थनिंनिसें क्वचाःगु दु। गुंला पर्व क्वचाःगु लसताय् कन्हय् पारु भ्वय् न्यायेकीगु चलन दु। गुंला लछि धाः बाजं थानाः स्वयम्भू वनीपिं थीथी त्वाः खलःतय्सं कन्हय् व गुलिं पुचःतय्सं कंस स्वयम्भूइ पारु भ्वय् यानाः न्ह्यइपुकीगु चलन दु। गुंला लछियंकं स्वयम्भूइ वइपिं गुंला बाजं खलःतय्त येँ महानगरपालिकां आर्थिक ग्वाहालि नं याना वयाच्वंगु दु।
https://nepalbhasatimes.com/25130,संस्कृति,  ,"येँयाः, दागिं व यंकीदः","येँया मौलिक नखः येँयाः खः । न्यंकं बाखं कथं स्वर्गय् इन्द्रया मांया अपसं च्वनेगु नितिं पालिजाः स्वां माःगु अले येँया मरु सतः लागाय् वया पालिजाः स्वां इन्द्रं खुया काःगु जुया ज्वना चिनातःगु खः धाइ । थ्व हे बाखंया आधारय् इन्द्रजात्रा सुरु जूगु कथं नालातःगु दु । पृथ्वी नारायण शाहं नेपाः एकिकरणया नामय् येँयाःया क्वनेयाः कुन्हु षडयन्त्रपूर्वक येँय् आक्रमण यानाः त्याकाः थः राजगद्दीइ च्वंगु खः धाइ ।                                                         येँयाः नाप किलाघःया दीप्याखं, हनुमानध्वाखाय् यःसिं थनीगु नापं यःसिं क्वःथलीगु, हाथु द्यः, इन्द्र ब्वज्या, श्वेत भैरव, स्वच्छन्द भैरवनिसें थीथी भैलः द्यःया प्रदर्शन, किलाघःया पुलुकिसि प्याखं, हल्चोया पुतुवारतय्गु सवःभकु प्याखं, मजिपा लाखे प्याखं, ख्वपय् च्वंपिंसं हइगु महाकाली प्याखं, बसन्तुपुलिइ क्यनीगु दश अवतार प्याखं, हनुमानध्वाखा लागाय् मत च्याकीगु , बाखादे आजु, कुमारी तलेजुइ प्रवेश, वंघः आजु, उपाकु वनीगु, बलं भ्वय् नकीगु, कुमारी, भैरव व गणेद्यःया रथ चाःहिइकाः याइगु क्वने याः, थनेयाः नापं नानिचा याः, दागिं पिकाइगु, बौमत वनीगु नापं यक्व कथंया गतिविधि स्वानाच्वंगु दु । धर्मिक, सामाजिक, सांस्कृतिकनिसें यक्व खँ स्वानाच्वंगु येँयाः धइगु राजनीतिक घटना नाप नं स्वनाच्वंगु अले येँया छगू महोत्सव जुयाच्वंगु खनेदु । येँयाः नाप स्वापू दुगु यक्व खँ दयां नं इन्द्र, इन्द्रया मां, यंकीदः अर्थात इन्द्र दह नाप स्वापू दुगु पक्ष नं तसकं महत्वपूर्ण खः । यंकीदः इन्द्र व दागिं नाप स्वापू दुगु धइगु नेवाः समाज दुनेया मृत्य संस्कार नाप नं स्वापू दुगु विषय खः । मृत्यु संस्कार धाये धुनेवं थःपिनिगु पितृ अर्थात मदये धुंकूपिं अले स्वर्ग नाप नं स्वापू दुगु विषय खः । दच्छिया दुने थः मदुपिं छेँजःपिंत स्वर्गय् छ्वयेगु अले मदये धुंकूपिं मनूतय्त नापलायेगु कथं यंकिदः वनाः पितृतलिसे खँ ल्हायेगु नापनापं स्वर्गय् वनेगु निंतिं यंकीदः तक वनाः त्वःतः वनेगु नापनापं व हे यंकीदः अर्थात इन्द्र दहलय् वनाः म्वः ल्हुयाः लिहां वयेगु खः धाइ । दागिं वनीगु दागिं धइम्ह इन्द्रया मां खः धाइ । स्वर्गया जुजु इन्द्र थः मांया नितिं पालिजाः स्वां येँ देशय् वयाः काःवःगु इलय् नेवाःतय्सं ज्वनाः चिनातःगु अले इन्द्रयात मालेत वया मां दागिं येँय् वःगु खः धाइ । स्वर्गय् च्वंम्ह इन्द्रया मां हे दागिंया रुपय् वःगुलिं थः मदये धुंकूपिं मनूतय्त अर्थात पितृतय्त नं स्वर्गय् यंकेमाः धकाः दागिंया लिउलिउ वनीगु खः धाइ । उकियात हे दागिं वनेगु धाइ । दागिं धकाः इन्द्रया मां लसिंया रुप कयाः वःगु खः धाइ । येँयाःया झ्वलय् क्वनेयाः कुन्हु रथ जात्रा क्वचायेवं दागिं पिहां वइ । दागिं जुयाः पिहां वइम्ह मनुखं तुतिइ घंघला न्ह्यायेगु याइ । उकियात वायु न्ह्यायेगु धाइ । जब वायु न्ह्याइ अबलेनिसें दागिं जूम्हेस्यां सुयात नं न्ववाये मजिउ । अले वसः पुना ख्वाःपाः पुयाः येँया मरु छ्वासपाखाय् च्वंगु द्यःछेँनं दागिं पिहां वइ । सुथंनिसें नीचि याना च्वनीम्ह दागिं जुइम्हेसित वायु न्ह्याये न्ह्यः दागिं नाप नाप वये मफुपिंसं सुथंनिसें हे पुजा बिउवनी । दागिं जुयाः पिहां वयेवं दागिंयात पिखालखुइ पुजा याइ । अले जवं खवं ल्हाः ज्वनाः न्हापां थःने लागा चाःहिली । तुयुगु ख्वाःपाः पुयाः दागिं पिहां वइगु इलय् लँय् स्वयाः वनीमखु स्वर्गपाखे हे स्वयाः वनीसा छेँजः मदुपिं मनूत अर्थात बर्खि च्वनाच्वंपिं मनूत दागिंया लं कचा ज्वना वं वइत वं वइत ज्वना सकलें छस्वाः जुयाः वनी । उगु इलय् दागिं वनीपिंसं च्वकिजा ह्वला वनी अर्थात गुता बीबः ह्वला वनीगु । अथे दागिं वनीगु इलय् दकलय् न्ह्यःने मरुया किसानत अर्थात मरुया ज्यापुतय्गु तग्वःगु धिमे नापं धुन्या वनी, वयां लिउलिउ दागिं वनीसा दागिं नापनापं दच्छिया दुने मदुपिनि छेँजःपिं च्वकिजा ह्वलाः वनी । त्यंगःया कुमाः खलःत दागिं जुया वनीगु चलन दु । थुगुसी दागिं गुथिया नायः अले तःदँ न्ह्यःनिसें दागिं जुया वयाच्वनादीम्ह मंगलकृष्ण डंगोल दागिं जुयादी । दागिं जुयादीम्ह डंगोलं धयादी कथं अथे दागिं जुया वनीगु इलय् वायु न्ह्यासांनिसें छकः छकः चाइगु अले छकः छकः मचाया वनी । दागिं जुयाच्वंतले हे अज्वःगु अनुभव जुइ । थनि नीन्यादँति न्ह्यः दागिं जुया वयाच्वनादीम्ह थः अबु दानरत्न महर्जन म्ह मफुगु इलय् कका पुनारां महर्जन दागिं जुयादीगु खः । उगु इलय् दागिं जुयाः थःने चाःहिले धुंकाः क्वने मरुं कुहां वंगु इलय् बेहोश जुयादिल । अले सकलें जानाः लःलः यानाः चाःहीकल अले पुजा कायेगु यात । अबले छु जूगु खः धकाः न्यंगु इलय् पुनारां डंगोलं थःत नागया न्हाय्पनं दाःगुलिं अथे जूगु धयादिल । अन्ततः वय्कः म्ह मफत । खुला जक म्वात । उकिं दागिं जुइगु धइगु तसकं थाकूगु खः अले नीची यानाः नियमय् च्वनेमाः धकाः मंगलकृष्ण डंगोलं धयादी । दागिं वंपिं सकलसिनं थःने क्वने चाःहिले धुंकाः ल्यंदुगु च्वकिजा अर्थात बीबः मरुया भुति सतः न्ह्यःने प्वंकेगु याइ । अनं लिपा दागिंयात लसकुस यानाः दुकाइ । अले तिनि दागिं नं पालं यायेगु ज्या याइ । थुगु कथं येँय् दागिं वनीगु क्वचाइगु खः । अथे दागिं वनीगु इलय् लाखे, सवभकु, पुलुकिसि जक मखु बौ मत तकं नापलाके मजिउ धाइ । दागिं थःने चाःहिलाः क्वनेपाखे वनीगु इलय् साय्मितय्सं बौमत थःने न्ह्याकी । अले लिपा हाकनं क्वःने वनी । बौ मत वनीगु धइगु दागिं नाप नापं वंपिं सुं नं त्वःफिगु दुला धकाः माः वनेगु खः धकाः धाइ । दागिं वनेगु ज्या क्वचाये धुनेवं सामान्यतयाः येँया मरु हितिया पूर्वपाखे स्वयाच्वंगु ल्वहं हितिया लखं ख्वाः सिलेगु, म्वःल्हुइगु याइ । व हितिं वयाच्वंगु लः धइगु यंकिदः अर्थात इन्द्र दहपाखें वयाच्वंगु लः खः धकाः धाइ । यंकि दः अर्थात इन्द्र दह थक्वातं उत्तरपाखे, भिमढुंगां दक्षिणपाखे, नैकापं पश्चिमापाखे व नागढुंगां पूर्वपाखे च्वंगु गुँच्वय् च्वंगु छगू थाय् खः यंकिदः । पृथ्वीनारायण शाहया फौजं किपुलिइ आक्रमण याःगु इलय् किपूमितय्सं स्याना बिउम्ह कालु पाण्डेयात ल्हाकूगु थाय् धयातःगु थाय् लिक्क लाःगु धार्मिक तिर्थ स्थल धइगु इन्द्र दह खः । थौंकन्हय् चन्द्रागिरी नगरपालिका वडा नं १ लागाय् लाःगु येँयाः दागिं नाप स्वापू दुगु छगू तिर्थस्थलया रुपय् नालातःगु पुखू धइगु यंकिदः अर्थात इन्द्र दह खः । यंकीदः लागां च्वय् पश्चिम उत्तरपाखे झंगः हिति दु । झंगःया म्हुतुं लः पिहां वयाच्वंगु हिति जुयाः हे झंगः हिति धाःगु खः । तसकं च्वय् लाःगु यंकीदः लागाय् छगू पुखू दयेकातःगु दु । पुखू लिक्क निगः ल्वहंयागु देगः दु । व हे पुखुलिइ दागिं वना वःपिं मनूत म्वः ल्हुइगु खः । न्हापा न्हापा यंकीदः वनेगु नितिं लँ क्यनेत फय्खा, रामकोट, भिंमढुंगा लागायापिं साय्मितय्सं लँय् लँय् हे चिलाख अर्थात मूस्याः थें जुइक च्याकाः लँ क्यनातइगु खः । यंकीदः तक वनेगु धइगु स्वर्ग वनेगु अन्तिम विन्दुइ तक वनीगु कथं नालातःगु दु । यंकीदः लागां हे इन्द्रया मां दागिं स्वर्ग वनी धाइ । अन तक थः पितृत वयाच्वनीगु अले अन पितृत अर्थात मदये धुंकूपिं वया च्वनीगु जुयाः नापलायेगु थाय् कथं नं नालातःगु दु । उकिं यंकीदः धइगु पितृ व मनूत दथुइ नापलाइगु थाय् खः धाइ । अथे चान्हय् यंकी दः थ्यनीगु इलय् तसकं खसु वयाच्वनी । खसु नापनापं हे पितृत अर्थात मदये धुंकूपिं मनूत वयाच्वनी धाइ । अन च्वना पितृतलिसे सहलह ब्याकेगु नापनापं थः पितृतय्त स्वर्गय् यंकी धकाः दागिंयात इनाप यायेगु थाय् कथं हे यंकी दःयात नालातःगु दु । यंकीदः अर्थात इन्द्र दह वना म्वःल्हुइ धुंकाः न्हापा न्हापा थक्वाःपाखे कुहां वइ । अन न्यातिं धाःगु खुसि दु । व खुसिइ म्वःल्हुइमाःगु चलन दु । व न्यातिंचा धइगु पञ्चतत्व ल्वाक ज्यानाच्वंगु लः वइगु खुसि धाइ । न्यातिंचाय् म्हो ल्हुलकि मनूत झंगः जन्म कायेमाली मखु धाइ । अझ विशेष याना दलांबि जन्म काये मालीमखु धइगु मान्यता दु । अथे न्यातिंचा धुंकाः यंकीदः अर्थात इन्द्र दह नाप हे स्वापू दुगु इमाख्यलय् वइ । इमाख्यलय् इमा गणेद्यः दु । इमाः गणेद्यः धइम्हेसित इन्द्र विनायक धाइ । इन्द्र विनायक धइगु इन्द्र नाप स्वापू दुम्ह गणेद्यः धाइ । उकिं यंकीदः अर्थात इन्द्र दह वना वःपिं व हे इन्द्र विनायक द्यःयात भागि यानाः जक छेँय् लिहां वनेमाः धाइगु मान्यता दु । थनी नीन्यादँ न्ह्यःनिसें दिनाच्वंगु यंकी दः अर्थात इन्द्र दह वनीगु ज्या थुगुसी संस्थागत रुपं हे वनेगु तयारी यानाच्वंगु दु । उकिया नितिं दागिं गुथिपाखें व्यवस्थापन यानाच्वंगु दु । ताःई तक दिनाच्वंगु यंकी दः वनीगु चलन थुगुसीनिसें सुरु यायेत्यंगु बांलाःगु खँ ला अवश्य नं खत थ्व नाप नापं येँयाःया व यंकीदः अर्थात इन्द्र दह नापया स्वापू व मेमेगु खँयात नं माला वनेमाःगु आवश्यकता दु ।"
https://nepalbhasatimes.com/25131,संस्कृति,  ,नेवाः संस्कृतिइ “ग्वराः”,"                                                         #प्रकाश मानन्धर उबलय् उबलय् येँेद्याः÷येँेयाःपुन्हिबलय् स्वन्हुु प्यन्हुुु न्ह्यवंनिसें जिमिथाय् छेँेय् ग्वराः ग्वःवनेमाः धकाः भरिया÷ज्यामिया बन्दोबस्त यायेगु नापं ग्वराः ग्वयेत माःगु ज्वलंत (खिपः, गाःम्हुुइगु गल व चा लिकायेगु ज्याभः) लिसें ग्वराःया दक्व सिँया ज्वलंत थासय् थासय् तयेगुु ज्या जुुइ । व हलं कुबिइम्ह भरिया मदइभनं न्ह्यव हे मालाः थुुबलय् ग्वराः चिउवनेगु व थ्वःन्हु लिपा ग्वराः फ्यंवनेगु धकाः न्हापा हे उजं बियाः पक्कापक्की याना तयेगु चलन दु । येँेयाः पुन्हिया न्हापांगुु न्हि यंलाथ्व द्वादशी तिथिइ उपाकू वनेगुु न्हिनिसें कौलागा चतुर्थिकुन्हु यःसिं क्वथइगु न्हि तक यँेयाःपुन्हि ज्वःछि इन्द्राजुुद्यः (स्वर्गं निसेें मांया उजंकथं येँय् वयाः पालिजाःस्वां खुुइत वःम्ह जुुजुु इन्द्रयात थनया बासिन्दातसें मरुत्वाःया कविन्द्रपुर न्ह्यःने मरुसतः व सिंहसतः दथुइ प्यंगः थामय् च्वय् कचिकां प्यपुुंक चिनातःम्ह) लिसें सकल देवदेवीपिंत लुुमंकुुसें च्वय् न्ह्यथनागु उगु हे ग्वरालय् पाल्चा मत बिइगुु थौंतकं न्ह्यानाच्वंगुु खँ न्ह्यथनाः जिं भूमिका चिनागु जक जुल । थज्याःगु “ग्वराः” आपालं थासय् थीथी इलय् मत बिइत ब्वयेगु यानातःगु दु । ग्वरालय् मत बिइगु चलन येँय् जक मखु, यल, ख्वप लिसें मेमेगु नेवाः बस्तीइ नं खनेदु । थज्याःगु मत बिइत छ््यलीगु ग्वराः गुुगुं तजाःगु दुसा गुुगुं चिजाःगु जुइ । गनं पाहांचःह्रेबलय् सा गनं येँेयाःपुन्हिबलय् ग्वराः ग्वयेगु चलन दुु । ग्वराः अवसर स्वयाः गनं स्वन्हु जक ब्वयेगु याःसा गनं च्यान्हुुयंकं ब्वयेगु याः ।नेवाःत येँ देसय् प्राचीनकाल निसें बसोबास यानावयाच्वंपिंं पुलांगु जाति खः । थुपिं थन लिच्छवीकालसिबें न्ह्यवंनिसें थःगुु बिस्कंंगु म्हसीका न्ह्याकाः थीथी कालखण्डं निसें आःतक मूू बासिन्दा कथं ल्यनाच्वंगुु दुु । थुमि थःगु हे मौलिक भाषा, लिपि दुु । नेवाःत थःगु कथं हे नखःचखः हनेगु, जात्रापर्व न्यायेकेगुु, धर्मकर्मया ज्या नापं सामाजिक ज्याय् उतिकं मन क्वसाःपिं कथं सकस्यां नाला वयाच्वंगुु दु । थुमि नइगु नसाज्वलं, थुमिसं पुुनीगु वसः, तिसाज्वलं व थुमिगु कर्मकाण्डया ज्या गथेकि बुसां निसें सीधुंकाः तकया हनीगुु विधि व्यवहार मेपिंलिसे ज्वः मदु । थ्व जातिया तजिलजि संसारय् हे सुसंस्कृत कथं भय्बिउ । थ्वहे नेवाः जाति मध्येय् छगू जाति खः– मानन्धर । थुमित साय्मि धकाः नं धाः । थुमिगुु मूू पेशा सालय् तू÷हाम्वः क्यलाः चिकं पिकयाः मिइगु बनेज्या खः । थ्वया नापं उमिसं मेमेगु ज्याय् व क्षेत्रय् नं ल्हाः तयेगु याः । थुपिं साय्मित÷मानन्धरत येँ देय्या थीथी त्वाःत्वालय् सामुुहिक रुपं संगठित जुयाच्वंगु दुु । लाय्कूसाः, न्हूसाः, दैसाः, फल्चासाः, कोथूसाः, चसान, पाको पुखुद्यां, वँतु, तँलाछी, धालसिक्व, थँहिति, मरुध्वाखा, पकनाज्वः, डल्लुु उकिया छुं नमुना खः । चिकंसाःया ज्याय् ल्हाः तयेगु मयाःसां साय्मित येँदेसं पिने नं यल, ख्वप, बनेपा, किपू, पांगा, नगां, मच्छेगां, फय्खा, धर्मस्थली, न्यागःमणि फेडी, ओखरपौवा, त्रिशुुली, भिमफेदी, हेटौंडा, पोखरा, स्यांग्जा, वालिङ्ग आदि यक्व थासय् संगठित जुयाः थःपिनिगु भाय् संस्कृतियात म्वाका वयाच्वंगु दु । साय्मित नं मेपिं नेवाःत थें गुथि नखः हनेगु, पेशागत बनेज्याया माध्यमं समाजयात योगदान बीगु, दाफा संस्कृतियात म्वाका तयेगु, जात्रा पर्वय् ब्वति कायेगुुु, सामाजिक ज्याय् योगदान बीगुुु नापनापं संस्कृतिया उत्थान यायेगुु झ्वलय् माःथाय् माःगु ग्वाहालि यायेत न्ह्यचिलीगुुु जाति कथं नां जाः । थन नेवाः तजिलजि मत बिइगु अर्थात दीप प्रज्वलन कार्यया नं छुं खँ न्ह्यथनेगु कुतः याये । झीगु समाजय् धार्मिक संस्कार कथं जुइगु थीथी पुजाआजाय् मत बिइगु धइगु मजिमगाःगु ज्या मध्ये छगू खःसा थुगु ज्या पूमवंतले पूजाविधि हे क्वचाइ मखु । गथेकि झीगु धार्मिक संस्कारया ज्या सुरु याये न्ह्यः दक्वसिबे न्हापां सुकुन्दा च्याकाः पुजा न्ह्याकीगु चलन दु । मत बीगु परम्पराय् इताः च्याकेगु, देवा च्याकेगु, पाल्चा च्याकेगु, त्वाःदेवा च्याकेगु, आलमत च्याकेगु, दलूचाय् मत बिइगु, अथे हे मोहनि फये्त माकःदलू च्याकेगु, आरति च्याकेगु, दिवंगत जुयावंपिनि नामं कचि पाल्चा मत च्याकेगु, अथे हे भिंज्या मनंतुनाः सवालाख मत च्याकेगु आदि झी सकस्यां सिउगु व छ्यलाबुलाय् वइगु मत बीया प्रकार खःसा छतानिता झी मध्ये दक्वस्यां मसिउगु बिस्कं कथंया मत बिइगु चलन नं दु । गथेकि येँयाःपुन्हिबलय् च्याकीगु हिउमतः, बौमत व ग्वराः मत । थ्व स्वताजि मध्ये बौमत मानन्धर÷साय्मित नापजक स्वापू दुगु जुल । थ्व येँयाः पुन्हिया कुमारी द्यःया खः क्वःने सालाहयाः याः न्यायेके धुंकाः इन्द्राजुया मां कथं म्हसीका दुम्ह तुयुगु वसः अले त्वइक हे ख्वाःपालं पुनाः (दिवंगत जुयावंपिनि नामं बीबः ह्वलाः देय् चाहिउ वनीपिं लिसें) वनीम्ह दागिं थःने चाःहिलाः क्वःने वनेत भुतिसतः मरुइ थ्यंकाः बौमत न्ह्याकेगु याइ । उगु बौमत ताहाः आकारय् न्हाय्पं कथिं थीथी त्वाःया साय्मित जानाः दयेकीगु खः । थुकिया छ्यं लाय्कूसाः त्वाःया मानन्धरतसें, गःप न्हूसाय्मितसें व मेमेगु त्वाःया साय्मितसें म्ह, न्हिप्यं दयेकेगु याइ । बौमतय् पाल्चा दिकेत गोबर तिकेगु याइ । उगु बौमतय् पाल्चा च्याकाः थःने क्वःने चाःहिकेगु याइ । थ्व मत मानन्धरत लिसे हे जक स्वापू दुगु जूूगुुलिं थ्वयात मानन्धर जातिया म्हसीका कथं कायेगुु याः । थ्वथें तुं मानन्धरत नाप स्वापू दुगु मेगू मत बिइगु ज्वलं खः– ग्वराः मत । थ्व च्वसुइ दकलय् च्वय् न्ह्यथनागु ग्वराः लाय्कूसाःया फुक्क मानन्धरत नाप सम्बन्धित मखसे जिमिगुु छेँजः नाप जक स्वापू दुगु जूगुलिं व उलि थन न्ह्यथनेबहगु जिं मताया । बरु जिं न्ह्यथने त्यनागु ग्वराःया विषय मानन्धर जातिया धार्मिक सामाजिक ज्याय् योगदान नापं सहभागिताया कथं च्वछायेबहगु ताया भतिचा उखेपाखे उलेज्या यायेत्यनागु खः । वास्तविक खँ छु धाःसा येँयाःपुन्हिनाप मानन्धर (साय्मि)तय् स्वापू दुगु खँ यक्वस्यां मसिइफु धयागु मती तयाः जिं थन छुं खँ तयेगु कुतः याना । जिमि बाःनं छपु च्वसुइ न्ह्यथनादीगु सन्दर्भ थ्वहे झ्वलय् जिं त्यासा कया । वय्कःया धापू कथं मानन्धरत न्हापा न्हापा मेकानिक आर्किटेक्ट नं खः । साय्मित थःगु जातिय पेशा कथं न्हापा न्हापानिसें सालय् तूू छायाः चिकं दयेकाः थःगु बनेज्या न्ह्याकाच्वंपिं खः । थुमिगु उगु ज्या मेकानिकल प्रोसेस नाप स्वापूू दुगु जूगुलिं थुमित यान्त्रिक अथवा मेकानिक धाइगु जुल । थुपिं इन्जिनीयरिङ्गया ज्या नं सःपिं जूगुलिं देगः दयेकेत, लँ दयेकेत, खः दयेकेत नापं मेमेगु निर्माण सम्बन्धि ज्याय् न्हापांनिसें थुमिगु ग्वाहालि कायेगु यात । मू खँ ला येँ देय्या मानन्धरत येँेयाःपुन्हि सुरु जुइकुन्हु यःसिं धस्वाकेगुुु अले क्वचाइकुुन्हुु यःसिं क्वःथलेगु (नालाया जंगलं यःसिं सिमा मालाः पुज्यानाः यःसिं हयेगु ज्याय् नं मानन्धरत हे न्ह्यलुवा जुयाः न्ह्यचिलिपिं खः), न्हापां कुमारी माजुया द्यःखः दयेकेगु ज्याय् न्ह्यज्याना थःगु कलाकौशल व शीप ब्वयाच्वंपिं खः । थौंकन्हय् द्यःखः दँय्दसं दयेका च्वने म्वायेक यान्त्रिकरण यानातःगु हुनिं मानन्धरत उगु ज्याय् न्ह्यचिले म्वाःलावन । अथे जूसां थौं तक नं लाय्कूसाःया मानन्धरतसें कुमारी द्यःया खः दिकेगु थासय् च्वय् इलां तयाः छाय्पिया बीगु याना वयाच्वंगुुु दुुु । लायकूसाःया मानन्धरत जानाः येँय् लाय्कूया गद्दी बैठक न्ह्यःने च्वंगुुु माजुदेगः व लक्ष्मीनारायण सतःया दथुइ दक्वसिबय् तजाःगु नापं तःधंगु ग्वराः नं ग्वयेगु अले यँेयाःज्वःछि उगु ग्वरालय् मत च्याकेत ह्वःताः चूलाका बीगु याना वयाच्वंगुु दु । थुगु ग्वराः सुयागु पालं व गुबलय् निसें ग्वयेगु चलन सुरु जूगु अले व सम्बन्धि मेमेगु छुछु व्यवस्था दुगु खँ अनुसन्धानया हे बिषय जुइफु । ग्वराः ग्वःवनीपिं जिमि त्वाःया लाय्कूसाय्मित जूगुलिं न्यनेकने यानागु छुं छुं खँ थन न्ह्यब्वयेगु कुतः याना । थुगु ग्वराः मेमेगु ग्वराः स्वयां न्याक्क हे तःधं । अथे धयागु जाःया ल्याखं झिंछतँजाः दुसा दकलय् च्वय्पाखे मेमेगु ग्वरालय् थें तुं ज्वलान्हाय्कंया चिं थेंज्याःगु सिँया गजू छगू दु । ग्वरालय् प्यंगः थां, उकी दिकेगु निनाः थेंज्याःगु सिँ नापं ताःहाकःगु, चिहाकःगु झिंछगः (११) सिँ नापं खुइस्वंगः (६३) बःचा हाकःगु सिँत्वाःचा “तावःचा” व ग्वराः ग्वयेत खः चियेगु निंतिं माःगु मेमेगु सिँया सामान आपालं दु । ग्वराः ग्वयेत ग्वराःया प्यंगः थां दिकेत गाः खनाः दिकेगु मयासे “ला सिँ” (अथे धयागु बँय् लाइगु सिँ) खय् दिकेगु याइसा उकी द्यःने जक ग्वराः धस्वाकेगु याइ । ग्वराःया दक्व सामान कुमारी छेँय् तयेगु यानातःगु दु । उगु ग्वराः न्याक्क हे पुलां जुयाः स्यने धुंकूगुलिं न्हूगु ग्वराः लाय्कूसाः त्वाःया साय्मितय्गु सक्रियताय् दयेके धुंकूगु दु । थ्यंमथ्यं न्यय्स्वपाः (५३) पाल्चा च्याकेगु दलूचा÷क्वथा दु । ग्वराः न्याक्क हे भराय्धं जूगुलिं जवं खवं धिंका सपोर्ट बीगु यानातःगु दु । ग्वराः ग्वयेत छुं नं धातुजन्य बस्तुया प्रयोग मयासें खिपतं जक चीगु यानावयाच्वंगु खः । न्यनेकनेया खँ छु धाःसा थ्व ग्वराखय् मत च्याइबलय् उबलय् उबलय् येँ नं जक मखु यल ख्वपं तक नं खनेदु धयातःगु दु । थुगु न्यनेकनेया धापू कथं धायेगु खःसा थ्व ग्वरालय् पाल्चा मत च्याकेगु ज्या शाह जुजु पृथ्वीनारायणया पालय् दयेकूगु (२०७२ या तः भुखाचं क्वदःगु) गुतँजाःगु देगः (९ तले मन्दिर) सिबे नं न्हापां निसें चले जुयावयाच्वंगु खः जुइमाः धकाः झीसं अनुमान यायेफु । मानन्धर साय्मित लिसे स्वाःगु मेगु खँ छगू न्ह्यथने– यक्वस्यां न्यना मतःगु नं जुइफु कि लाय्कूसाःयात कुमारीसाःनं धायेगु याः । थुगु साः येँ देय्या लाय्कू नाप स्वापू दुगु खँ इतिहास प्रमाण दु । थुगु सालं तूू छायाः पिहांवइगु साःचिकं कुमारी माजुु लिसें लाय्कुुलिइ तकं बी यंकेगु चलन छुं ई न्ह्यःतक नं चलनचल्तीइ हे दुगु खँ न्यना । कुमारी माजुुया अवतार कथं नांजाःम्ह तलेजु भवानी द्यःयाथासय् नं अखण्ड मत बीत थुगु सालं पिहांवइगु तूूचिकं छायेमाःगु चलन नं दुगुु जुयाच्वन । थुकथं मानन्धरतलिसें लाय्कूया स्वापू दु थेें लाय्कुलिइ जुइगु थीथी धार्मिक व सामाजिक ज्याखँय् मानन्धरत मज्जिमगाःपिं कथं नालातःगु दु । अले लाय्कूसाःया मानन्धरतय्त कुमारी छेँ पाखें थीथी इलय् थीथी ज्वलं उपहार कथं बियाहइगु चलन आःतक नं दनि । गथेकि गुंपुन्हि न्ह्यः क्वाति, स्वन्तिइ धौ व तःसि, घ्यःचाकुसंल्हुबलय् घ्यः व चाकु, पाहांचःह्रेबलय् घोडाजात्रा स्वःवनेत क्वँ नापं मेमेगु इलय् मेमेकथंया ज्वलंत बियाः कुमारी माजुया कृपा दयाच्वंगु अद्यापि दु । च्वय् न्ह्यथने ल्वःमंगु छगू खँ थन तने त्यना – लाय्कूसाःया मानन्धरत ग्वराः ग्वः वनीबलय् व कुमारी द्यःया खःया च्वसं तइगु इलां दयेकेत मुनाः वनीबलय् “बी च्वं वनेगु” धाइगु खँ जिमि त्वालय् व्याप्त जू । हाकनं, थथे धार्मिक सामाजिक ज्याय् ग्वाहालि याइपिं ग्वाहालिमितय्त कुमारी छेँपाखें बलं भ्वय् धकाः नकीगु नापं प्रसाद कथं स्वकं बजि व कःनिमरि बिया हइगु चलन नं द हे दनि ।"
https://nepalbhasatimes.com/25133,संस्कृति,  ,दीप्याखंया दैत्य,"                                                         #नीलः साय्मि ‘दैत्यराज…. दैत्य….’ खय्त थ्व नां खलपात्रयागु खःसां सुमन महर्जनयात थथे धकाः सःतीगु यः ।२८ दँया सुमन महर्जन यँेयाःबलय् किलागः त्वालं पिहां वइगु दीप्याखनय् ‘दैत्य’ जुयाः प्याखं हुलादीम्ह खः । प्लस टु क्वचायेकाः एमिनेशन सम्बन्धि ब्वनाः आः थुकी भविष्य मालाच्वनादीम्ह सुमन २०७० सालं निसें दीप्याखनय् दैत्यया भूमिकाय् प्याखं हुला वयाच्वनादीगु दु । दीप्याखनय् दैत्य जुइत छु विशेषता दये माः ले ? वय्कःया कथं दैत्य जुइत तुइसे च्वंम्ह, चसिचाम्ह मनू माः । अज्याःपिं हे प्यम्ह न्याम्ह मध्ये दकलय् बांलाक प्याखं हुलेसःम्हेसित दैत्य ल्यइगु जुयाच्वन । दीप्याखनय् भैरव, चन्डी, कुमारी, दैत्य, ख्याः, कवं व बेताः यानाः न्हय्म्ह पात्र दइ । उकी मध्ये दैत्य छम्हेसिया जक ख्वाःपाः दइमखु । अथे जूगुलिं दैत्ययात दक्वस्यां म्हसीके फइ । दक्वस्यां म्हसीगुलिं सुमनयात प्याखं हुलेबलय् भचा मछिं थें नं जुइयः । ‘म्हसिउपिं स्वः वयाच्वनी, पासापिंसं नं हायेका च्वनी, अथे जुइबलय् भचा मछिं जुइ,’ वय्कलं धयादिल ।येँयाःबलय् थीथी थासय् क्यनीगु दीप्याखंया तालिम सुरु जुसांं निसें येँयाः क्वमचातले थीथी नियमय् च्वनेमाः । न्हापा न्हापा जूसा गुंलानिसें हे नियमय् च्वनेमाःगु खः, आः धाःसा चथाः निसें जक च्वनेगु याइ । थुबलय् निसें चिपनिप याये मजिउ, हाचां गाये मजिउ, जा भ्याः याये मजिउ, पिने नये मजिउ, कलाः नापं च्वने मजिउ ।दीप्याखनय् दैत्य जुयाः फाइदा छु दु, थःगु ज्याय् गज्याःगु लिच्वः लाकी धइगु न्ह्यसलय् सुमनं धयादिल, ‘थुकी लगे जुयाः खास फाइदा धइगु छुं मदु । झीसं झीगु संस्कृतियात ल्यंकेमाः, अले झीगु भावी सन्ततियात थुकिया महत्व थुइकाबीमाः धकाः हे जक थुकी लगे जुयाच्वनागु खः । सरकारं नं थुगु प्याखंयात खास धायेगु खःसा छुं हे ग्वाहालि यानाच्वंगु मदु । पुजा यायेत माःगु ज्वलं जक बियाच्वंगु दु । तर व हे सरकारं धाःसा झीगु थ्व हे प्याखंयात विदेशीतय्त क्यनाः आम्दानी यानाच्वंगु दु । झीत धाःसा उकिं छुं प्रतिफल बियाच्वंगु मदु, थ्व छगू दुःखया खँ खः ।’अप्वः धयाथें लिमलाना च्वनीम्ह सुमनयात दीप्याखंया इलय् धाःसा अथें हे ई मिले जुया च्वनीगु खँय् धाःसा वय्कः थः हे अजूचाः । ‘शायद दैवी शक्तिया कारणं हे खः ला ?’ वय्कलं धयादी, ‘मेमेगु मू नखःचखःबलय् थःगु ज्याया कारण गनं वने खनीमखु । ज्याया डेटलाइन दइगुलिं छेँजःपिं व पासापिं लिसे हे गनं वने खनी मखु । तर थुगु प्याखं हुलेगु येँयाःबलय् धाःसा अथें अथें हे ई मिले जुयाच्वनी, उलि जक मखु अझ थुगु इलय् थःम्हं बिचाः मयाना कथं ज्या ल्हातय् वःगु घटना नं दु ।’ दैत्य धइगु ला खलपात्र जूगुलिं मेपिंसं गुकथं काः धइगु न्ह्यसलय् सुमनं धयादिल – न्हापा ला भचा मेकथं स्वयेगु याः, तर बांलाक खँ थुइकल धाःसा उकथं कायेगु मयाः । थ्व प्याखं छगू लभस्टोरि बाखनय् दु । कुमारी व दैत्यया दथुइ यःत्यः जुइगु खँ कुमारीया अबु भैरवं सिइकाः दैत्य नाप ल्वाः वइसा दैत्यं भैरवयात बुकाः लिनाछ्वइ । थः अबुयात अपमान यानाः लिनाहःगुलिं कुमारीं छलकपट यानाः दैत्ययात लिनाछ्वइ । मेगु देवी प्याखनय् स्वयां थुगु प्याखनय् दैत्यया भूमिका भचाः पाः । मेगुलिइ दैत्ययात क्वथलाः लित यंकीबलय् तुयु कापतं भुनाः यंकी, तर थुकि अथे निम्हेसिया दथुइ भिडन्त जुयाः दैत्य बिसिउँ वनी ।’ मेमेगु प्याखनय् स्वयां थुकिया अन्त्य फरक जूगुलिं यक्वसिनं थुकिया बारे सुमनयात न्यं वइगु नं जुयाच्वन । दैत्य जुयाः प्याखं हुलेबलय्या अनुभव बारे वय्कलं धयादी, ‘अथें प्याखं हुलेबलय् विशेष छुं अनुभव मजू तर कुमारी नाप युद्धया इलय् धाःसा थः धाथें हे असक्त जुया वंथें अनुभव जू ।’"
https://nepalbhasatimes.com/25134,संस्कृति,  ,मजिपाः लाखेया बाखं,"                                                         #रविन्द्र वज्राचार्य नेवाः बस्ती दुगु लागाय् येँय् जक मखु येँनं पिने नं यक्व थासय् थीथी जात्रा, नखःचखःया इलय् थीथी लाखे पिहां वइगु जुयाच्वंगु दु । येँयाः जात्रा सुरु जुइ न्ह्यः भाद्र द्वादशीकुन्हु यःसिं थनेधुंकाः निसें च्यान्हु तक मजिपाः त्वालं लाखे पिहांवइ । ह्याउँगु वर्णया, ताताहाकःगु सँ, धंवा निपु पिहां वःम्ह ग्यानापुसे च्वंम्ह लाखे (राक्षस) प्रकृतियाम्ह जूसां थ्व लाखेया प्रवृति धाःसा मनूतय्त हानी नोक्सानी यायेगु मखुकि अःखबतं मनूतय्त ग्वाहालि व रक्षा यायेगु खः । अथे हे प्याखं ल्हुयाः मस्तय्त न्ह्यइपुका बीम्ह जूगुलिं लाखेयात शान्त भैरब नं धायेगु याः । येँया जात्राबलय् कुमारी माजुयात लं क्यनेत व रक्षार्थ रथया न्ह्यः न्ह्यः वनीम्ह थ्व लाखे जात्राया छम्ह आकर्षक पात्र नं खः । मजिपाःया रंजितकार (छिपा) तय्सं जक मजिपाः लाखे पिकायेगु याइ । लाखे प्याखं हुलीम्हेस्यां निश्चित बाजं व तालय् झ्यालिंचा ज्वनेत विशेष किसिमं थःगु प्रतिभा क्यनेगु याइ । लाखे जुइत थीथी नियम दुने च्वनाः पुजा यानाः जुइमाः । लाखे जुइत इच्छा जक दयां मगाः, धैर्य, शक्ति, सहनशीलता व उर्जा नं मदयेकं मगाः । लाखे प्याखं हुलीबलय् लाखे ख्वाःपाः, जामा, घंघला दक्कं यानाः ४० किलों मल्याक क्वबुइमाः । उपाकु वनेगु इलय्, कुमारी माजुया रथ सालीगु रुटय् गिटी, अप्पा, नकिं, खा टुक्रा दयाच्वनीगु लँय् लाकां मन्ह्यासे जुइमाः, गुकिं यानाः तुतिइ घाः लाइगु जुइ । तर लाखे जूम्हेस्यां लाखेआजुया शक्तिया प्रभावं छु हे चाइमखु । लाखे गथे यानाः देशय् दुहां वल धयागु विषयय् श्री लाखे आजु जात्रा व्यवस्थापन समाजया सचिव राम रंजितं बःचाहाकलं पुलांगु बाखं थथे कनादिल– ‘न्हापा परापूर्वकालय् येँ देशय् तःदँ तक वा मवयाः अनिकाल जुल, थनयापिं जनतायात यक्व दुःख कष्ट जुल । जनता सकलें जुजुयाथाय् वनाः दुःख कष्टं मुक्त यायेत बिन्ति याःवन । जुजुं तान्त्रिक गुरुजुपिंत सःताः गथे यानाः देशय् वर्षा मजूगु धकाः न्यनेकने यात । तान्त्रिक गुरुजुपिंसं सिद्धी व साधना याना स्वयाः देशय् वर्षा जुइकेगु नितिं श्री तलेजु भवानीयात सःताः थन हलकि वर्षा नं जुइ, देशय् यक्व बांलाइ धकाः जुजुयात बिन्ति यात । तत्पश्चात जुजु तान्त्रिक गुरुजुपिं व स्थानीय जनता मुनाः छगू पुचः दयेकाः श्री तलेजु भवानीयात हयेगु लागि उजं बिल । गुरुजुपिनि पुचः तलेजु भवानी मातायात हयेगु लागि महिनौं महिना, जंगल, पहाड, खुसिया लँ छिनाः तःतःजाःगु पहाड दुगु थासय् थ्यन । अन गुफा खनेदत । गुफाया प्रवेशद्वार पिने तसकं ततःसलं हालाच्वंगु सः वल । दुने स्वःबलय् गुरुजुपिनि पुचः थारान्हुल । दुने ला राक्षसतय्गु बस्ती दुगुु लानाच्वन । राक्षसतय्स पशुत नयाच्वंगु, द्यना च्वंगु, कुस्ती म्हिताच्वंगु, थःथःगु तालय् मस्ति यानाच्वंगु खनेवं पुचःयापिं मनूत बिसिउँ वनेत स्वल । तर तान्त्रिक गुरुजुपिंसं ग्याये म्वाः धकाः हौसला बियाः तान्त्रिक गुरुजुपिंस मन्त्रसिद्धि यानाः गुफा दुने जाकिं कयेकाछ्वल । छुं ई लिपा दक्व राक्षसत मस्त न्ह्यः वयेकाः अचेत जुल । अले उगु पुचः गुफा दुने दुहां वनाः स्वःगु इलय् छथाय् तसकं जल्ल थीगु थासय् थ्यन । अन श्री तलेजु भवानीं आसन यानाबिज्याना च्वंगु जुयाच्वन । गुरुजुपिंसं वसपोलयात बिन्ति यानाः दक्व खँ बेलिबिस्तारं कन । तलेजु भवानीं ‘जि वये मजिउ, तर जिगु प्रतिक जिगु खड्ग ज्वना हुँ, थ्वयां लिपा देशय् जूगु दक्व दुःख कष्ट चिला वनी’ धकाः उजं बियाबिज्यात । उगु पुचलं देशय् लिहां वनेत जंगल, पहाड, खुसिया लँय् जंगली जनावरतय्गु त्रास दुगु खँ कन । श्री तलेजु भवानीं तःधिम्ह, ग्यानापुसे च्वंम्ह राक्षसयात सःताः उगु पुचःयात सुरक्षित कथं देशय् त्वःता वयेत उजं बिल । तर उगु पुचः झन् ग्यानाः तलेजु भवानीयात बिन्ति यात, ‘थ्व राक्षसं लँय् जिमित स्यानाः नयाबी, थ्व ला झन ग्यानापु’ धाल । तलेजु भवानीं ‘ग्याये म्वाः, थ्व राक्षस जिगु रक्षा याइम्ह रक्षक खः । वं छुं हानी नोक्सानी याइमखु’ धासें धुक्क जुयाः वनेत उजं बिल । राक्षस नापं तुं पुचः येँ देशय् लिहां वल ।थाय्थासय् राक्षसं न्ह्यइपुक थःगु हे तालं प्याखं हुलाः सुरक्षित कथं येँ देय्या सिमानाय् थ्यंकाबिल । राक्षसयात ‘छ थन हे च्वनाच्वँ’ धयाः अनतुं त्वःताः पुचःया सकलें जुजुयाथाय् वनाः श्री तलेजु भवानीं बियाहःगु खड्ग लःल्हात । अले विधिपूर्वक स्थापना यायेवं देशय् वर्षा जुयाः अनिकाल चिलावनाः सहकाल सुरु जुल । जनतां उत्सव यात । तर तान्त्रिक गुरुजुया पुचलं थः नापं ब्वनाहःम्ह राक्षसयात धाःसा ल्वःमंकल । छुं ई लिपा छम्ह गुरुजुयात नापं वःम्ह राक्षस लुमन । दक्व पुचः राक्षसं छुं उत्पात मचे यात ला धकाः थःपिंसं त्वताः तयागु थासय् वनाः स्वः वन । राक्षस अनतुं च्वनाच्वंगु खनाः उमिसं राक्षसयात थःगु थासय् लिहां वनेत इनाप यात । तर राक्षसं जि लिहां वने मखु, जि थन हे च्वनेगु इच्छा दु धकाः जिद्धि यात । गुरुजु पुचलं जुजुयाथाय् वनाः दक्व खँया बेलिबिस्तार यात । जुजुं अथे खःसा व राक्षसं मनूतय्त हानि, नोक्सानी याइकि मयाइ, वयागु स्वभाव स्वयाः जक देशय् दुकायेगु धकाः आज्ञा बिल । तान्त्रिक व स्थानीय मनूतय्सं राक्षस च्वनाच्वंगु थासय् राक्षस द्यनाच्वंगु इलय् मचा छम्हेसित छ्वयाः हायेके बिल । लाखेनं मचायात लित्तुलिनाः ज्वन, तर छुं हे हानी नोक्सानी मयाः । अले तिनि थ्व राक्षसं मनूतय्त छुं हानि याइमखु धयागु सिइकल । लिपा वयात देय् व जनताया कल्याण याये धकाः बचं ल्हाकाः देशय् दुकाल । राक्षसं मनूतय् बस्ती दुने च्वनाः ग्वाहालि व रक्षा यायेगु ज्या यानाच्वन । राक्षस ला व ख्येँ तसकं यःम्ह व नइम्ह जूगुलि मनूतय्सं राक्षस मधासे लाखे धकाः नां छुनाबिल ।  "
https://nepalbhasatimes.com/25141,संस्कृति,  ,व्यवसायी जुइगु लक्ष्यय् पूर्वकुमारी,"                                                         झिप्यदँ–झिंन्यादँति न्ह्यव उबलय्या कुमारी माजुया किपा दुगु पोस्टकार्ड छपाः पिहां वःगु । उगु पोस्टकार्ड तसकं लोकंह्वात । पोस्टकार्डय् खनेदुुम्ह हिसिचा दुम्ह उबलय्या कुमारी माजु खः– प्रिती शाक्य । वि.सं. २०५८ सालय् स्वदँत्या दुबलय् कुमारी जुयाबिज्याःम्ह प्रिती थौंकन्हय् नीनिदँय् क्यनेधुंकल, अय्नं उगु पोस्टकार्ड उतिकं हे लोकंह्वाःनि । तस्बिर कायेके यःम्ह पुलांम्ह कुमारी प्रिती थौंकन्हय् नं थःगु तस्बिर कायेगुलि उतिकं हे शौखिन दु । अथे जूगुलिं वय्कःया फेसबुक वालय् नं थीथी पोजय् यक्व हे किपा खंकेफइ । तस्बिरया शौखिन जूसां वय्कःया फिल्मय् थ्यंक म्हितेगु धाःसा इच्छा मदु । ‘जितः तस्बिर काये तसकं यः, अय्सां फिल्मय् धाःसा वनेगु बिचाः मदु । फिल्मय् क्यारियर दयेकेफइगु अवस्था हे मदु’ वय्कलं धयादी । ‘मोडलिङ्ग ले ?’ ‘खास हे इच्छा मदु, तर अय्नं लिपा छु जुइ धायेमफु । तर आःया जिगु आज्जु धाःसा ब्यालर छगू निं क्वचायेकेगु खः,’ वय्कलं धयादी । वय्कः थौंकन्हय् प्राइम कलेजय् बिबिएस प्यंगू दँय् ब्वनाच्वनादीगु दु ।वय्कःया बाज्या, अबु, कका धाःसा लोकंह्वाःपिं कलाकारपिं खः । वय्कःपिनि पुस्तैनी ज्या पौभाः च्वयेगु खः । वय्कःया बाज्या सिद्धिमुनि शाक्य ला नेपाःया न्हापांगु नोट डिजाइन यानादीम्ह खः । वय्कलं वि.सं. २००२ सालय् न्यातका, झितका व सछि वंगु नोट डिजाइन यानादीगु जुयाच्वन । अथेहे वय्कःया अबु सुरेन्द्रमान शाक्य नांजाःम्ह पौभाः चित्रकार । बाज्या अबुया हे ज्या नालादीम्ह प्रितीया तता प्रिया नं थौंकन्हय् पौभाःया लोकंह्वाःम्ह चित्रकार जुयादीधुंकूगु दु । प्रिती धाःसां पौभाः च्वयामदी । ‘पौभाः च्वयेगु धयागु करं च्वये फइमखु, पौभाः च्वयेत ला मनं निसें इच्छा दयेमाः’ वय्कःया अबु सुरेन्द्रमान शाक्यं धयादी । अय्सा प्रितीया इच्छा ले ? ‘जिगु लक्ष्य ला नांजाःम्ह व्यवसायी जुइगु खः’ पुलांम्ह कुमारी प्रितीं थःगु नुगलय् दुगु इच्छा प्वंकादिल । थुकिया निंतिं वय्कःया ध्यान थौंकन्हय् पूवंक ब्वनेगुली हे वनाच्वंगु दु । तस्बिरया शौखिन थें न्ववायेगु, खँल्हायेगुलि नं उलि हे शोखिन जुयादी पूर्वकुमारी प्रिती । थःत थःम्हं ‘एक्स्ट्रा वर्ड’ अथे धयागु अप्वः खँल्हायेमाःम्ह धकाः म्हसिका बियादीम्ह प्रितीया खँल्हाये बानीया हे कारणं गनं नं म्हाइपु मताः । कुमारी जुयाच्वनादीबलय् गुबलें म्हाइपु मताः धयादीम्ह वय्कलं धयादी, ‘जितः गुबलें नं कुमारी छेँ नं पिहां वने धया थें मजू । मचां निसें हे जि न्ह्याथाय् नं ‘एडजस्ट’ जुइफु ।’थ्व हे बानिं वय्कःयात कुमारी छेँनं पिहां वयेधुंकाः स्कुल, छेँय् नं याकनं घुलमिल जुइत अःपुल । ‘कुमारी छेँ नं पिहां वयाबलय् सुरु ला छु मछिं थें छु मछिं थें जूगु खः । तर छेँजःपिनि ग्वाहालि याकनं हे ‘एडजस्ट’ जुल ।’प्रितीया आः नं कलेजय् यक्व पासापिं दु । थुकिया कारण थःगु ‘एक्स्ट्रा वर्ड’ बानिं हे खः । वि.सं. २०६५ सालं कुमारीं निवृत्त जुयादीम्ह वय्कःयात कुमारी छेँ नं पिहां वयेबलय् धाःसा तसकं ख्वये वःगु जुयाच्वन । ‘च्यान्हु झिन्हु न्ह्यव हे आः कुमारी छेँ नं पिहां वनेत्यल धयागु सिउगु खः, तर उकियात उलि वास्ता मयाना । छेँय् लिहां वनेगु न्हि वःबलय् कुमारी छेँया निनिपिं सकलें ख्वया हल, अले जिं नं थःगु इमोशन कन्ट्रोल हे यायेमफुत’ कुमारी छेँय् नं लिहां झाःबलय्या ई लुमंकुसें वय्कलं धयादी । कुमारीपाखें निवृत्त जूगु झिदँ दयेधुंकूसां वय्कः इलय् ब्यलय् कुमारी छेँय् झाया हे च्वनादी । ‘कुमारी छेँ धयागु पुलांपिं कुमारीपिनिगु थःछेँ हे खः । नखःचखःबलय् जिमित नखत्या सःतेमाः । जिपिं इलय्ब्यलय् अन वनेगु हे यानाच्वना’ वय्कलं धयादिल ।"
https://nepalbhasatimes.com/12709,संस्कृति,११३८ ञलागा तृतीया,किलागः त्वाः व  नानीचायाः,"नेवाः देय्यात देगः हे देगःया देय् धाःथें यक्व जात्रा उत्सव, पर्व न्यायेकाच्वनीगु देय् कथं नं कायेगु याः । जात्रा उत्सव पर्व धयागु थःथःगु देशया संस्कृति खः । संस्कृति धयागु उगु देय्या सभ्यता लनेगु यन्त्र धयां आपाः खँ जुइमखु । यलया बुंगद्यः जात्रा धुंकाः साप हे हर्षोल्लास व ताःहाकःक न्यायेकीगु जात्रा मध्ये येँयाः जात्रा नं खः धायेफु ।                                                         ‘येँयाः’ जात्राया विशेष महत्व धयागु छता ला थ्व जात्रा राष्ट्र प्रमुखया उपस्थितिइ सुरु यानाः वयागु हे उपस्थितिइ पूवंकीगु जात्रा जुल । थथे राष्ट्र प्रमुखया उपस्थितिइ हे प्रारम्भ व पूर्वाङ्ग यायेमाःगु मेगु गुगुं नं जात्रा मदु । येँयाः जात्रा काचाक स्वयेबलय् थ्व येँय् देशय् जक न्यायेकीगु जात्रा थें खनेदःसां खासय् धायेगु खःसा स्वनिगलं थःथःगु हे कथं न्यायेका वयाच्वंगु झीसं सिइका वयाच्वनागु दु । म्ये व प्याखंया राजधानीया रुपं कयातःगु ख्वप देशय् येँयाःबलय् यांमत (इन्द्रदीप)या जात्राया नापं किसि जात्रा नं याइसा कलाकौशलया राजधानीया रुपं जक मखु विश्वयात हे चकित याना वयाच्वंगु यलय् देशय् नं बाराही जात्रा यानाः न्यायेकी धाःसा गुंपुन्हिबलय् च्यासलय् क्यनीगु झ्यालचा प्याखं येँया पुन्हिबलय् नं क्यने माः धाइ । इतिहास शिरोमणि बाबुराम आचार्यया धापू कथं इन्द्र हे झीगु भासं येँ खः । वय्कःया हे धापू अनुसार अध्ययन याना वनेबलय् इन्द्र सम्बन्धी सम्पूर्ण शब्दयात नेपालभासं ‘य’ या रुपं उच्चारण याना वयाच्वंगु खंकेफु । थुकथं अध्ययन यायेबलय् छु सिइदु धाःसा येँयाः जात्रा केवल येँ देशय् जक न्यायेकीगु जात्रा मखु, थ्व स्वनिगःया हे मंकाः जात्रा कथं कायेफु । येँयाःयात इन्द्रजात्रा नं धायेगु याः । इतिहास शिरोमणि बाबुराम आचार्यया धापू कथं इन्द्र हे झीगु भासं येँ खः । वय्कःया हे धापू अनुसार अध्ययन याना वनेबलय् इन्द्र सम्बन्धी सम्पूर्ण शब्दयात नेपालभासं ‘य’ या रुपं उच्चारण याना वयाच्वंगु खंकेफु ।   थाय्,द्यः, जात्रा, पुखू जक मखु छताजि वास वःगु स्वां इन्द्रकमलयात समेत झीसं यलबुकः स्वां धया वयाच्वनागु दु । द्यःपिनि नं जुजु देवराज इन्द्र वर्षाया हर्ताकर्ता खः । कृषि प्रधान देशय् वर्षाया गुलि महत्व दु धयाच्वने माःगु खँ मखुत । देवराज लय्ताल धाःसा सिनाज्या व सामाज्या निताय्सं छुं नं विघ्न बाधा वइमखु, थनया जनताया थ्वहे विश्वास खः । विश्वास धयागु विश्वासं हे थुकिं छुं शंका उपशंका दइमखु । येँयाः देवराज इन्द्रया नापनापं मेमेगु जात्रा नं स्वाकातःगुया नापनापं याना वयाच्वंगु झीसं खंकेफु । विशेष यानाः येँया नापं थीथी प्याखंत हर्षउल्लासं पिहां वइगु उल्लेखनीय खः । गुगु प्याखंतय् थःथःगु हे कथं घटना व बाखं ला द हे दु, नापं नेवाः सभ्यता व संस्कृति व धर्मया नं मूक रुपं कना वयाच्वंगु दु धयां आपाः खँ जुइमखु । येँयाःबलय् पिदनीगु प्रत्येक प्याखंया ब्यागलं ब्यागलं अध्ययन अनुसन्धान यायेथाय् दुगु मेगु विशेषता खः ।येँयाः धायेसातं झीगु मनमष्तिष्कय् दुहां वनीगु भव्यं रुपं न्यायेकीगु कुमारीया जात्रा नं खः । कुमारीयात झीसं इष्ट द्यःया रुपं कया वयागु दु । गथे येँयाः नेपालय् गबलेनिसें न्यायेका वयाच्वन उकियात यकिन साथ धायेमफुसां लिच्छवि जुजु शिवदेव (प्रथम)या लेलेया अभिलेखय् थीथी गौष्ठिकया नापं इन्द्रगौष्ठिक उल्लेख जुयाच्वंगुलिं लिच्छवि इलय् थ्यंबलय् हे इन्द्रजात्रां बांलाक थाय् कायेधुंकूगु खनेदु । कुमारीया स्थापना नं लिच्छविया वा व स्वयां न्हापा हे जुइधुंकूगु खः ला धयागु आभाष धाःसा झीत बिउ, छाय्धाःसा येँयाः व कुमारी जात्रा थ्व पर्वया पर्यायवाची खः । थुकिया नापं नेवाःतय् पुलांगु वस्ती, प्रत्येक थासय् कुमारी माजुया प्रतिस्था यानातःगु कारणं नं थुकथं हे थुइके माःगु आवश्यकता दः वंगु खः । कुमारी माजुया विषय झीसं थुकथं थुइकेगु थाय् दःसां नेपाःया महायान धर्म अध्ययन अनुसन्धान यायेत वि.सं. १९५२ स नेपाः वःम्ह इतिहासकार सिल्भां लेभिं कुमारीया स्थापनाया खँ जुजु गुणकामदेवनाप स्वाकातःगु दु । गुणकामदेव ने.सं. १०७ पाखेयाम्ह जुजु खः धयागु यल घाँय्बु अभिलेखं कनाच्वंगु दु । इतिहासकार स्लिभां लेभिया खँयात हे स्वीकार यायेगु खःसा कुमारी माजुया अस्तित्व नेपालय् स्थापना जूगु द्वःछि दँ स्वयां भतिचा अप्वःगु खनेदःवइ । गुणकामदेवया अस्तित्व विभिन्न अभिलेखतय्सं प्रमाणित याः धाःसा नेपाःया वंशावलीकारतय्सं जुजु गुणकामदेवयात आपालं च्वछाया क्यनातःगु खनेदु । कान्तिपुरया स्थापना निसें कयाः येँ देय्या आपालं द्यःपिं वं हे स्थापना याःगु धकाः उल्लेख याकातःगु धकाः वर्णन यानातःगु खनेदु । वंशावलीकारतय्सं थुकथं वर्णन यानातःगु मखु धकाः नं धाये ज्यामछिं, छाय्धाःसां विभिन्न थ्यासफुलिइ आःया हनुमानध्वाखा लाय्कूयात जुजु प्रताप मल्लं विशाल हनुमानया मूर्ति स्थापना याये न्ह्यः गुणपो धाइगु खः । व लाय्कू जुजु गुणकामदेवं स्थापना याःगु खँ प्रष्ट रुपं खनेदु । गुणकामदेवयात लिच्छवि जुजु धाःसां इतिहासकारतय् थ्व विषयय् छगू हे मत धाःसा खनेमदु । कुमारी माजुया स्थापनाया स्वापू गुणकामदेवनाप क्यनातःगु दुसा विशाल खः दयेकाः थःने क्वःने याः न्यायेकीगु श्रेय मल्लकालया अन्तिम जुजु जयप्रकाश मल्लयात बियातःगु दु । सम्भवतः जुजु जयप्रकाश मल्लं विशाल खः सालाः याः न्यायेकीगु स्वयां न्हापा कुमारी माजुया जात्रा चिकिचाधंगु खतय् बिज्याकाः मनूतय्सं क्वबियाः देय् चाःहिइकीगु जुइ धयागु अनुमान यायेफु ।कुमारी माजुया विशाल खः सालाः जात्रा न्यायेकीगु लागा धयागु क्वःने व थःने लागा खः । थथे याः न्यायेकीगु लागा मध्ये नानीचा याः धकाः थःने लागाया किलागः त्वालं खः सालाः नं न्यायेकी । थ्व नानीचा याः धयागु येँयाःया अन्तिम न्हि खः । महत्वं जायाच्वंगु किलागः त्वाः हनुमानध्वाखा लाय्कुलिं थ्यंमथ्यं ५०० मिटर उत्तरपाखेया थाय् खः । किलागःत्वाः व येँयाः नाप अभिन्न अंगया रुपं स्वापू दु । अथे सम्बन्ध दयाः हे जुइ किलागःत्वाः कला व संस्कृतिं भयबियावंगु । किलागःया प्रत्येक थाय् इतिहासया लागि साप हे महत्वया रुपं काइ । छाय्धाःसां किलागः नेपाःया धार्मिक सहिष्णुतां जायाच्वंगु थाय् खः धयागु सिइकेत दुग्यंक जक मखु सरसर्ति जक अध्ययन याइपिंत किलागः त्वाःया दबू छगुलिं हे गाः । किलागःया दबूया शोभा धयागु भगवान पशुपतिनाथया विशाल देगः नं खः । थ्व देगः जीर्ण जुयाः वि.सं. २०५३ सालय् जीर्णोद्धार जूगु खनेदु । देगःया न्ह्यःनेसं मेगु छगू शिवलिंग नं दु । देगःया हे जव पाखे अर्थात पूर्वपाखे अपूर्वनक्सां पलेस्वांया द्यःने जलहरि तयाःचैत्य स्थापना यानातःगु दु । विशेष यानाः जलहरि शिवलिङ्गय् जक दइ, थन चैत्ययात नं पलेस्वांया द्यःने जलहरि तयाः चैत्य स्थापना यानातःगु धयागु धर्मपरायण थनया नागरिकतय्सं भगवान बुद्धयात व भगवान महादेवयात छगू हे तगिमय् तयाः भक्तिभाव यानाच्वंगु खः । अथे हे दबुली अर्थात माःद्यःया देगः व दक्षिणपाखे गणेश, भैरव व शिवलिंगया मूर्ति स्थापना यानातःगु दु । भैरवया नापं हनुमान द्यः चिचिधंगु मूर्ति कथं मेपिं द्यःपिं नं दु, तर थथे चिचिधंगु मूर्तिया नापं करिब निगू फूट स्वयां भचा ताःहाकःगु विन्ति भावं दनाच्वंम्ह भगिरथया मूर्ति नं दु । थ्व दबूया मेगु विशेषता खः । भगिरथया मूर्तिं आपाः खँ कनाच्वनी । दकलय् न्हापां ला भगिरथया मूर्तिं अन बांलाःगु ल्वहंहिति दु धयागु प्रमाणित याइ । अथे हे व हे दबुली शिखर शैलीया कृष्णया देगः व देगःया थाय्थासय् नारायणया मूर्ति दु धाःसा शिखर शैलीया देगःया नापं पद्मपाणि लोकेश्वरया मूर्ति नं दु । अझ महाद्यःया देगः न्ह्यःने लःया पारी लोकेश्वरया देगः व गणेशया देगः नं उल्लेखनिय खः । पशुपति व स्वयम्भूइ अजिमाद्यः नं थाय् कयाच्वं थें थन नं अजिमाद्यः –भगवतीया स्थापना याकातःगु दु । थ्व धार्मिक समन्वयया बेजोड नमूना खः । किलागः त्वाःया नां किसिया नामं जुयाच्वंगु धयागु थनयापिं नागरिकतय् विश्वास खः । थन स्वम्ह किसिया थःथःगु अस्तित्वया बाखं दु । अथे हे स्वम्ह किसिया नां नं तुयुम्ह किसि, ह्याउँम्ह किसि व हाकुम्ह किसि खः । ऐरावत किसि देवराज इन्द्रया वाहन खः । तुयूम्ह किसियात झीसं पुलुकिसि धया वयाच्वनागु दु । झीसं हनाबना तया वयाच्वनाम्ह पुलुकिसि येँयाःया महत्वपूर्ण रौनक खः । पुलुकिसियात अलग तयाः झीसं येँयाःया कल्पना हे यायेफइमखु । किलागः त्वाःयात कयाः अध्ययन यायेगु खःसा थ्व त्वाः लिच्छवि इलय् गुलजार जुइ धुंकूगु जक मखु भाइभारदारत च्वनीगु त्वाः नं जुइधुंकूगु खः । लिच्छवि युग धयागु वर्मन व गुप्ततय्गु युग खः । उपिं इलय्ब्यलय् जुजु स्वयां नं शक्तिशाली जूगु खनेदु । अथे शक्तिशाली रुपं खनेदुपिं गुप्ततय्गु वासस्थान धयागु किलागःत्वाः खः । थ्व विषययात कयाः इतिहासकार धनवज्र वज्राचार्यं थुकथं उल्लेख यानादीगु दु, ‘किलागढ नरदेवी भेकमा अहिर (आभिर) हरूको केही वस्ती अहिले सम्म पनि रहेको छ । यी आहिरहरूको सम्बन्ध लिच्छविकालका आभीर गुप्तहरूसँग थियो भन्ने आभास पाइन्छ । हाल यो आहिरहरू ज्यापु वर्गमा पर्दछन् । तैपनि यिनीहरूको रीतिथिति केही अर्कै खालको छ । किलागः त्वाःयात कयाः अध्ययन यायेगु खःसा थ्व त्वाः लिच्छवि इलय् गुलजार जुइ धुंकूगु जक मखु भाइभारदारत च्वनीगु त्वाः नं जुइधुंकूगु खः । लिच्छवि युग धयागु वर्मन व गुप्ततय्गु युग खः । यसैले समाजशास्त्रको दृष्टिले यो वर्गको अनुसन्धान हुनुपर्ने देखिन्छ’ –पूर्व मध्यकालको अभिलेख, धनवज्र वज्राचार्य, ने.ए. अ.सं. २०६८, पृ.सं. ६८) ।दीप्याखं ः किलागः त्वाःया विशेषता धयागु थुकथं खःसां कुमारी माजु नाप प्रत्यक्ष सम्बन्ध दुगु मेगु विषय धयागु दीप्याखं नं खः । दीप्याखं मेगु द्यः प्याखं स्वयां बिस्कं हे रुपं प्रस्तुत यानाः क्यनातःगु खनेदु । उकिं नं अध्ययन अनुसन्धानया लागि महत्वपूर्ण धायेफु ।प्याखंया मू द्यःपिं धयागु केवल न्हय्म्ह हे जक खः । उकी नं आजु (भैरव), अजिमा (चण्डी) व कुमारी खः । अले मेपिं पात्र धयागु बेताः, कवं, ख्याः व दैत्य खः । खास धायेगु खःसा थ्व प्याखनय् आयातीत द्यःपिं मदु । नेपाःया सृष्टिकालय् वा आदिकालय् झीसं हना वयाच्वनापिं द्यः धयापिं आजु, अजिमा व कुमारी हे खः । थुकियात हे झीसं नेवाः धर्म धया वयाच्वनागु खः । दैत्य खराबया प्रतीक खः । देय् नष्ट यायेत वःम्ह दैत्ययात गबलें वये मफयेक कुमारीं ख्याना छ्वइगु हे थ्व प्याखंया विशेषता खः । थ्व प्याखंया मेगु विशेषता धयागु न्हय्म्ह प्याखंम्वः द्यःपिं प्याखं ल्हुइबलय् फरक फरक संगीत थाइ । कुमारी गन गन चाःहिइकी अन अन थ्व दीप्याखं हुलाः कुमारी माजुयात क्यनी । क्वःनेयाः कुन्हु जोशी देगःया न्ह्यःने दबुली, थःने याः कुन्हु थाय्मदु दबुली क्यनीसा नानीचा याःकुन्हु किलागः दबुली हे क्यनी । हुइकातःगु दीप्याखं कुमारी माजुं छुं ई स्वये धुंकलकि तिनि खः न्हयाकी । थौंकन्हय् थ्व प्याखंयात संकट वयाच्वन धाःगु न्यनागु दु । विशेषतः ला थाय्बाय्या समस्यां दीप्याखं मदया वनी लाकि छु धयागु तकं धन्दा पीर ब्वलंगु दु । दीप्याखं दिइवं धाःसा येँया अस्तित्वय् हे आँच वइगु जक मखु झीगु सभ्यताय् समेत विशेष आँच लाःवनेफु । उकिं झी फुक्कं जानाः थुकिया संरक्षण व सम्बद्र्धन यायेमाःगु अति आवश्यक जुइधुंकूगु दु । किलागः त्वाःया विशेषता मध्ये येँयाः आखिरी जात्रा नानीचा याः नं खः । नानीचायाःयात कयाः थ्व राणा शासनया इलंनिसें तिनि याःगु धकाः धाइपिं आपाः दया वयाच्वंगु दु । अझ जुद्ध शम्शेरया इलंनिसें तिनि जुल धकाः हचुवाया भरय् धाइपिं तक नं दु । जुद्ध शम्शेरया शासन सुरुनिसें अन्त तक (वि.सं. १८९८ निसें २००२) खंपिं जेष्ठ नागरिकत जिगु परिवारय् हे दनि । वय्कःपिंसं थःपिंसं सिसां निसें नानीचा याः दुगु व स्वया वयाच्वनागु खँ कनादी । उकिं जुद्ध शम्शेरया इलंनिसें नानीचा याः जूगु धयागु सरासर झूठ खः । थुलिमछि सांस्कृतिक हलंज्वलं जक मखु येँयाः नाप सम्बन्ध दुगु किलागः त्वालय् नानीचा याः सुरु अवस्थांनिसें हे दु धयागु झीसं थुइकेमाः, इतिहासयात कयाः हचुवाया भरय् खँ ल्हाये मजिउ ।  "
https://nepalbhasatimes.com/13336,संस्कृति,११३८ कौलाथ्व चौथी,सिक्किमय् कुमारीयाः,"सन् १९९७ या डिसेम्वर महिनाय् नेपालभाषा मंकाः खलकं सिक्किमय् नेवाः संस्कृतिया पुवाचा पिया थकूगु थौं वामा जुया सयाच्वने धुंकूगु दु । सिक्किमया नेवाःतय्सं थःपिनिगु जातीय म्हसीकाया निंतिं यानाच्वंगु अथक मेहनतया लिच्वः खने दयावःगु दु । थुगु दँ, सन् २०१८ य् सिक्किमया गान्तोकय् इन्द्रजात्राया इलय् अनं नं ‘कुमारी खः’ साःगु स्वयाः थ्व अनुभव जूगु खः ।                                                         सन् १९९७ य् भारत स्वतन्त्रया ५० दँया लसता हनेगु झ्वलय् सिक्किम नेवाः गुथिपाखें नेपालभाषा मंकाः खलःयात नेवाः कला, साँस्कृतिक ज्याझ्वः न्ह्यब्वयेगु निंतिं ब्वंगु खः । डिसेम्वरया १४ व १५ तारिख निन्हुयंकं सिक्किमय् नेपालभाषा मंकाः खलःया पुचलं नेवाः कला, संस्कृति व सांस्कृतिक ज्याझ्वः न्ह्यब्वयाः दकलय् न्हापां सिक्किमय् नेवाःतय्गु गौरव व गरिमा न्ह्यब्वयेत ताःलाःगु खः । निन्हुयंकं जूगु उगु साँस्कृतिक ज्याझ्वलय् सिक्किमय् दकलय् न्हापां धिमे, खिं बाजंया सः थ्वःगु खः । नेवाःतय्गु मौलिक, सांस्कृतिक महाकाली, लाखे व मेमेगु प्याखं सिकिम्मया कम्यूनिटी हलय् न्ह्यब्वयेगु ज्या जूगु खः । सिक्किमया गभर्नर व मुख्यमन्त्री पवन चामलिंगयात नेपालभाषा मंकाः खलःपाखें नेपाल लिपिं हनापौ लःल्हायेगु ज्या नं जूगु खः । नेपाःया नेवाःतय्सं ह्वलाथकूगु स्वांया पुसा सिक्किमय् बांलाक ह्वया वयाच्वंगु दु । अनया राज्य सरकारया पूर्णसमर्थन कायेत सिक्किमया नेवाःत ताःलानाच्वंगु दु । नेपालभाषा मंकाः खलःया नायः पद्मरत्न तुलाधर व छ्याञ्जे नरेशवीर शाक्यया नेतृत्वय् वंगु थुगु सांस्कृतिक पुचलय् रामकृष्ण दुवाल, गणेशराम लाछि लगायतयापिंसं ब्वति काःगु खः । सिक्किमया गमर्नर, मुख्यमन्त्रीपिनिगु नुगलय् नेवाः संस्कृतिया छाप त्वःतेत सफल जूगु थुगु भ्रमण लिपा हे जक सिक्किमय् नेवाःतय्गु विविध गतिविधि न्ह्याःगु खः । सिक्किम सरकारं नं नेवाः कला सस्कृति विकासया निंतिं सिक्किम सरकारं व्यापक ग्वहालिया योजना पितहःगु खः । सिक्किमया इतिहासय् नेवाःतय्गु महत्वपूर्ण योगदान दुगु वास्तविकता वाःचायेकाः राज्य सरकारपाखें नेवाःतय्त स्वयेगु दृष्टिकोण हे हिलावंगु खः । सिक्किमय् थौं नेवाःतय्गु स्थिति गुकथं न्ह्यब्वयेबहः जुयावयाच्वंगु दु उकी स्वनिगःया नेवाः खलः पुचतय्गु तःधंगु योगदान दु । नेपालभाषा मंकाः खलः, नेपाल लिपि गुथि, मध्यपुर थिमि कला परिषदपाखें अन भाषा, लिपि, संस्कृति प्रशिक्षण बीगु निंतिं ला लां मायेक सिक्किमया राजधानी गान्तोकय् जक मखु, सुदूर गामय् तकं वनाः नेवाः भाषा, संस्कृतिया प्रशिक्षण बीगु ज्या जूगु खः । भारतया संविधानकथं अनया थीथी प्रदेशय् बसोवास याना वयाच्वंपिं नेवाःतय्त ओबिसी, सेड्यूल ट्राइभ आदिया मान्यता कायेत माःकथंया ऐतिहासिक प्रमाण, दस्तावेज व मेमेगु सामाग्री स्वनिगःया नेवाः खलः पुचःतय्सं उपलब्ध यानाबिउगु खः । नेपालभाषा मंकाः खलःया प्रतिनिधितय् पाखें सिक्किमया सरकारी प्रतिनिधितय्त माःकथंया नेवाः विषयय् प्रशिक्षण बीगु ज्या याःगु खः । सिक्किमय् थौं राज्यं गुकथं सम्मान यानाः नेवाःतय्गु विकासया निंतिं योजना, ग्वसाः दयेकाच्वंगु खः, उकिया लिउने थुकथंया इतिहासयात नं ल्वःमंके फइमखु ।सिक्किमय् नेवाःत थ्यंमथ्यं ३० हजार दुगु अनुमान जुयाच्वंगु दु । वर्तमान मुख्यमन्त्री पवन चामलिंगया नेतृत्वया सरकारं अन थीथी जातिया भाषा, संस्कृति विकासया निंतिं अनेक योजना न्ह्याकाच्वंगु दु । राज्यपाखें बजेटया हे ब्यवस्था जुयाच्वंगु दु । सिक्किमय् दुपिं विविध जातिया जातिय विकासया निंतिं निरन्तर कुतः जुयाच्वंगु दु । नेपालभाषा मंकाः खलःया १९९७ या भ्रमण लिपा सिक्किमन्यंक हे च्वंपिं नेवाःतय्सं थःपिनिगु भाषा, संस्कृतिया निंतिं योजनावद्धकथं प्रशिक्षण न्ह्याकेगु ज्या याःगु दु । थुकिया हे परिणामकथं आः सिक्किमय् जुइगु अनेक जात्रा पर्वय् नेवाः बाजं, कला संस्कृतिया न्ह्यथनेबहःगु सहभागिता दयाच्वंगु दु । उकथं हे थीथी जातितय् दथुइ जुइगु मंकाः सांस्कृतिक ¥याली, प्रर्दशनी नेवाःतय्गु प्रस्तुति न्ह्याब्लें हे आकर्षक जुइगु जुयाच्वंगु दु । सिक्किमय् कुमारी जात्रायात विशेष महत्वकथं हनेगु याना वयाच्वंगु दु । विशेष कथं गान्तोकय् जुइगु जात्राय् मुख्यमन्त्रीया उपस्थिति व सिक्किमन्यंकया नेवाःत अन वयाः नखः हनेगु याना वयाच्वंगु दु । थुकथं थ्व जात्रा सिक्किमया नेवाः जातिया पर्यायवाची जात्रा थें हे नं जुइधुंकूगु दु । सिक्किम राज्य सरकारं थ्व न्हियात सार्वजनिक विदा कथं नं घोषणा यानातःगु दु । सिक्किमय् इन्द्रजात्राया इलय् नेवाःतय्सं हना वयाच्वंगु कुमारीयाःया इलय् सिक्किम व लिक्क लाःगु प्रदेशया नेवाःतय्त उगु जात्राय् ब्वति कायेगु निंतिं सिक्किम नेवाः गुथिं ज्या न्ह्याकाच्वंगु खः । थुगु जात्राय् ब्वति कायेया निंतिं सिक्किमया थीथी थाय्या नेवाःत थन मुनेगु याइ । सुथय् कुमारीया किपाय् विशेष पाहाँपिनिगु उपस्थितिइ पुजा न्ह्याकी । पुजा क्वचाये धुंकाः पुजा याःगु तस्वीरयात रथय् तयाः गान्तोकया सतकय् रथ सालेगु ज्या याइ । सांस्कृतिक बाजागाजा सहित विशिष्ट व्यक्तिपिनिगु सहभागिताय् थ्व जात्रा घौछि ति गान्तोकया सहरय् चाःहिली । रथ सालेगु ज्या क्वचायेके धुंकाः हाकनं सकलें छथासं मुनाः थीथी मनोरञ्जनात्मक ज्याझ्वः न्ह्याकी । थुगु दँया इन्द्रजात्रा तःजिक हनेगु निंतिं ‘इन्द्रजात्रा उत्सव समिति – २०१८’ भाजु डी.के प्रधानया अध्यक्षताय् नीस्वंगु खः । थुकि महासचिव जीवन प्रधान व दांभरि निर्मल प्रधान च्वनादीगु खः । सिक्किमय् दकलय् न्हापां सन् २००० निसें कुमारीयाः न्यायेका वयाच्वंगु खः । सिक्किमय् इन्द्रजात्रा न्यायेकाः जूगु मेगु छगू उपलब्धि कुमारी जात्राया इलय् पिदनिगु स्मारिका खः । सन् २०१२ निसें कुमारी जात्राया लसताय् थुगु स्मारिका पिदनाच्वंगु दु । थुगु स्मारिकाया विशेषता धयागु सिक्किमय् बसोवास यानाच्वंपिं नेवाःतय्सं हे नेवाः कला, संस्कृति, रहनसहन व रितिथितिबारे लेख रचनात च्वया पिथनेगु यानाच्वंगु दु । थुगु दँया इन्द्रजात्रा नखः थीथी ज्याझ्वःसहित सेप्टेम्वरया २१, २२ व २३ स्वन्हुयंकं हनेज्या याःगु खः । सिक्किमय् इन्द्रजात्रा न्यायेकाः जूगु मेगु छगू उपलब्धि कुमारी जात्राया इलय् पिदनिगु स्मारिका खः । सन् २०१२ निसें कुमारी जात्राया लसताय् थुगु स्मारिका पिदनाच्वंगु दु । थुगु स्मारिकाया विशेषता धयागु सिक्किमय् बसोवास यानाच्वंपिं नेवाःतय्सं हे नेवाः कला, संस्कृति, रहनसहन व रितिथितिबारे लेख रचनात च्वया पिथनेगु यानाच्वंगु दु । २३ तारिखया न्हियात मू न्हिकथं कयाः थुकुन्हु कुमारी द्यः सालेगु जात्रा हंगु खः । थ्व स्वयां न्ह्यः सिक्किम न्यंकया नेवाःतय् दथुइ ‘नेवाः लोक प्याखं’, ‘अचार दयेकेगु कासा’ ‘ट्यालेन्ट हन्ट’ व ‘भाजु सिक्किम’ ‘मय्जु सिकिम्म’ कासाय् त्याःपिंत सिरपा इनेगु ज्या नं जूगु खः । सिक्किमया ल्याय्म्ह पुचःया सकृयताय् न्ह्याःगु थुगु थीथी कासाया नगद प्रायोजन, सिरपा व हनापौ इनेज्या कुमारीया रथ सालेधुंकाः जूगु खः । सिक्किमय् च्वंपिं नेवाःतय्सं नं थुगु जात्रायात थःपिनिगु पहिचाननाप स्वानाच्वंगु जात्राकथं हनावयाच्वंगु दु । थुकियात ब्यापकता बीगु कुतः नं गाक्कं जुयाच्वंगु दु । सिक्किम नेवार गुथि सन् १९९३ य् स्थापना जूगु खः । उगु इलय् सिक्किमया प्रभावशाली नेवाःत व सरकारी ज्याकुथिपाखें अवकाश कायेधुंकूपिनिगु कुतलय् थुगु गुथि नीस्वनेगु ज्या जूगु खः । थुगु गुथिया मू तातुना नेवाः जातिया भाषा, संस्कृति, परम्परा, धार्मिक अनुष्ठानया सम्बद्र्धन र संरक्षण खःसा भारतीय संविधानं थीथी जाति, ट्राइवयात बियातःगु मान्यता प्राप्त यानाः नेवाः जातिया विकास व पहिचानय् सुनिश्चितता हयेगु खः । थुकथं न्ह्यानाच्वंगु सिक्किम नेवाःतय्गु कुतलं नेवाः भाय्यात राज्यस्तरीय मान्यता कायेफुगु, नेवाःत बहुसंख्यक ल्याखय् दुगु थासय् अनया स्कुलय् नेवाः भाय्या पठनपाठन याकेगु, इन्द्रजात्रा पर्वया अवसरय् राज्यस्तरीय सरकारी विदा कायेफुगु, नेवाः अग्रजतय्गु नामं सडकया नामाकरण यायेफुगु, दक्षिण सिक्किमया काब्रेय् ३ एकड जमीन न्यायेगु व सिक्किम नेवाः गुथि भवन निर्माणया निंतिं जग्गा न्यायेगु ज्या जूगु दु । नेपाःया नेवाःतय्सं ह्वलाथकूगु स्वांया पुसा सिक्किमय् बांलाक ह्वया वयाच्वंगु दु । थुकि अनया राज्य सरकारया पूर्णसमर्थन कायेत सिक्किमया नेवाःत ताःलानाच्वंगु दु । उकथं हे सिक्किमया नेवाःत थःपिनिगु पहिचान, कला, भाषा, संस्कृति, नसात्वँसाया पुनर्जागरण हयेगु निंतिं अतिकं कुतः याना वयाच्वंगु दु । विशेषकथं अनया ल्याय्म्ह पुस्ता थ्व ख्यलय् सकृय जुयाच्वं थें न्हापाया पुस्ताया नेवाःतय्सं थुमित लँपु क्यनेगु ज्या जुयाच्वंगु दु । नेवाः पहिचानया खँय् नसात्वँसा, वसः, तिसा व कला संस्कृतिया विकास सन्तोषपूर्वक जुयाच्वंगु दुसां नेवाःतय्गु म्हसीकाया मेगु महत्वपूर्ण आधार ‘भाय्’ नेवाः भासं खँल्हाबल्हा यायेगु संस्कार अन ब्वलने फुगु मदुनि । खय्त ला आः स्कुल स्कुलय् नेवाः भासं ब्वंकेगु ज्या न्ह्याकाहःगु दु । तर आःया नेतृत्वदायी पुस्तां नं नेवाः भाय् छ्यलाबुलाय् महत्वपूर्ण भूमिका म्हितेमाःगु आवश्यकता दु । खय्त ला अन पुर्खांै पुर्खानिसें बसोवास याना वयाच्वंपिं नेवाःतय्गु छेँय् छेँय् अझं नेवाःभासं खँल्हाबल्हा यायेगु चलन पूवंक हे त्वताछ्वःगु मदुनि । तर सभा सम्मेलनय् नेवाः भासं पूर्णता बीगु कुतः न्ह्याकेमाःगु आवश्यकता दनि । सिक्किमया नेवाःतय्सं अल्प ई दुने हे थःपिनिगु पहिचानया संस्कृति, कला सम्पदा म्वाकाहयेफुगु अति हे उत्साहवद्र्धक खँ खः । आः थज्याःगु कुतः भाषाया छ्यलाबुलाय् नं हयेमाःगु दु । थुकिया उपाय कथं कला संस्कृति छ्लाबुला जुइगु फुक्क खँग्वः नेवाः खँग्वः हे जुयावन धाःसा थुकिं सकारात्मक लिच्वः पिथनिगु निश्चित दु ।"
https://nepalbhasatimes.com/13415,संस्कृति,११३८ कौलाथ्व पञ्चमी,आगंछेँ जीर्ण जुइवं कात्ति प्याखं संकटय्,"यल – दँय्दसं कात्तिक लछियंकं क्यनीगु अतिकं लोकंह्वाःगु कात्ति प्याखं प्रभावित जुइ फइगु सरोकारवालातय्सं धाःगु दु । थनया कृष्ण द्यःया देगः व पूर्णचण्डि देगःया पुजारी लिसें कात्ति प्याखंया गुरु व गुंपुन्हिया इलय् पिहां वइगु नृसिंह प्याखं खलःया राजोपाध्यायतय् आगंछेँया अस्तित्व संकटय् लायेवं देय्या हे दकलय् ताःहाकःगु कात्ति प्याखं नं संकटय् लाये फइगु इमिसं धाःगु दु ।                                                         महाद्यः ननिइ च्वंगु आगंछेँ गुथिया गुथियार राजोपाध्यायतय्सं छगू पत्रकार सम्मेलन यासें ऐतिहासिक, सांस्कृतिक, धार्मिक महत्वं जाःगु आगंछेँया संरक्षण यायेमाःगु खँय् सरोकारवालातय्सं बः बिउगु दु । आगंछेँ संरक्षणया निंतिं राज्ययाके स्पष्ट नीति मदुगुलिं नं अस्तित्व संकटय् लाःगु इमिसं धाःगु दु । तसकं जीर्ण अवस्थाय् थ्यनेधुंकूगु महाद्यःननिया आगंछेँ पिने हे पत्रकार सम्मेलनय् नवासें गुथियार रविन्द्रधर शर्मां आगंछेँया संरक्षण जुइमफुगुलिं थ्वलिसे सम्बन्धित ऐतिहासिक व सांस्कृतिक गतिविधि तकं प्रभावित जुइगु स्थिति थ्यंगु धयादिल । आगंछेँ तत्काल जिर्णोद्वार यायेमाःगु अवस्थाय् थ्यने धुंकूगु तर जिर्णोद्वारया ज्या न्ह्याकेत आपालं प्रक्रियागत रुपं हे समस्या दुगु वय्कलं धयादिल । वय्कलं धयादिल, ‘आगंछेँ जिर्ण अवस्थाय् थ्यंगुलिं पूर्णचण्डि, कृष्ण द्यःयाथाय् यायेमाःगु नित्यपुजालिसें कात्ति प्याखंया नृसिंह अवतारया तान्त्रिक पुजा तकं प्रभावित जूगु दु ।’ गुथिया मेम्ह गुथियार प्रतापधर शर्मां आगंछेँय् कृष्ण मन्दिर, पूर्णचण्डि द्यःलिसे सम्बन्धित तान्त्रिक पुजा जुइगु नापं नृसिंह अवतार सम्बन्धी नं पुजा जुइगु आगंछेँयात ल्यंके मफुत धाःसा कात्ति प्याखंया नृसिंह अवतार बन्द जुइगु स्थिति तक वइ धयादिल । आगंछेँय् तान्त्रिक विधिं पुजा यायेगु नापं बलि तकं बीमाः । आगंछेँ संरक्षणया निंतिं लालपुर्जा दयेकेत स्वयागु इलय् ३५ न्हुया सार्वजनिक सुचं पिहां वःगु तर लालपुर्जा दयेकेगु ज्या धाःसा जुइ मफुगु पत्रकार सम्मेलनय् जानकारी बिउगु दु । आगंछेँया जःखः च्वंपिंसं आगंछेँया जग्गायात सार्वजनिक चुक धकाः न्ह्यथनाः थःपिनिगु छेँ दनेगु इलय् नक्सा पास याःगु व उकिया बारे थःपिंत छुं कथंया नं जानकारी मवःगु आगंछेँया गुथ्याःतय् धापू दु । आगंछेँया संधियारतय्सं अनियमित तरिकां आगंछेँया जग्गाय् झ्याः, लुखा तयेगु नापं न्हूगु छेँया टप तकं पिकोगु ज्या यातं नं स्थानीय निकायं छुं हे चिउताः मक्यंगु गुथियारतय्सं धाःगु दु । थ्व सम्बन्धय् १९ वडा ज्याकूयात जानकारी बियागु इलय् सार्वजनिक चुक जूगुलिं जानकारी बीम्वाःगु धकाः अनियमित रुपं जुयाच्वंगु निर्माण पनेत छुं हे चिउताः मक्यंगु गुथियारतय् दावी दु । उखे महानगरपालिकाय् तकं उजुरी तयागु खःसां लालपुर्जा मदुुलिं उजुरी हे खारेज याना बिउगु गुथियारतय्सं धाःगु दु ।कात्ति प्याखं गुरु खलःलिसें नृसिंह अवतार, कृष्ण मन्दिरया नित्य पुजा याइपिं पुजारी महाद्यः ननिया हे राजोपाध्याय खःसा पूर्णचण्डिया पुजारी राजोपाध्यायतय् नं उगु आगंछेँ मंकाः आगंछेँ खः । २०७२ सालया तःभुखाचं जिर्ण जूगु आगंछेँ थौंकन्हय् नितँजाः जक ल्याः दनिसा ल्यं दुगु भाग नं तसकं जिर्ण अवस्थाय् थ्यनेधुंकूगु दु ।"
https://nepalbhasatimes.com/14806,संस्कृति,  ,कै वःगु लंका बीम्ह गणेद्यःया जात्रा,"                                                         येँ- चाबही गणेद्यः जात्राया झ्वलय् थौं सिन्दूर जात्रा जुइत्यंगु दु । थौं न्हिनय् १२–१ बजेपाखे सिन्दूर जात्रा सुरु जुइगु खँ चन्द्र विनायक गणेश तथा भैरव जात्रा समन्वय समितिया अध्यक्ष शुद्ध डंगोलं कनादिल । ल्ह्वंसा गणेद्यः व चन्द्र विनायक नं धाइम्ह चाबही गणेद्यः व भैरवया जात्रा वंगु सकिमिला पुन्हिनिसें सुरु जूगु खः । थ्व झ्वलय् आइतवाः गणेद्यः व भैरवयात खतय् तयाः देय् चाःहिकाः पुजा फयेगु ज्या जूगु खः । सोमवाः निम्ह द्यःयात हाकनं मेगु चीधंगु खतय् तयाः सिन्दुर जात्रा याइगु खँ थुगुसीया जात्राया संयोजक नवीन गोर्खालीं धयादीगु दु । प्यन्हुतक जुइगु जात्राया झ्वलय् आइतवाः द्यःखःयात पशुपति क्षेत्रया मित्रपार्क, जयबागेश्वरी, पशुपतिनाथ, इटापाखा, जयबागेश्वर, नवाली त्वाः, सिफः चौर, कुटुबहाः, चाबही चोक, चुच्चेपाटी, मैजुबहाः, चाबही लिउने, वाँहिति आदि थासय् चाःहीकूगु खः । सोमवाः नं द्यःयात सिन्दुर जात्रा यानाः देय् चाःहीकाः द्यःपाःलाःपिनि छेँय् बिज्याकाः जात्रा क्वचायेकी । जात्राया झ्वलय् सकिमिला पुन्हि कुन्हु गणेद्यः लिक्कसं च्वंगु भैलःद्यःया न्ह्यःने व कुटुबहालय् धुनी च्याकाः, गणेद्यःया न्ह्यःने हलिमलि ब्वयाः मरःजा नकेगु ज्या जूगु खः । चाबही गणेद्यः स्वनिगःया प्यम्ह मू गणेद्यःपिं मध्ये छम्ह लाः । म्हय् घाः जुयाः, कै वयाः मलन धाःसा ल्ह्वंसा गणेद्यःयाथाय् पुज्यात कि लनी धयागु जनविश्वास दु । गणेद्यः जात्राया झ्वलय् पुजा बीबलय् द्यःखतय् गजुली हिनेगु निंतिं पुजा लिसें कापः छकू छकू नं तइ । गजुली हिनातःगु कापः कयाः जँय् हिन कि जँ स्याइगु लनी धाइ ।  "
https://nepalbhasatimes.com/14848,संस्कृति,  ,कात्ति प्याखनय् ल्याय्म्हतय् आकर्षण,"थुगुसीया कात्ति प्याखं नकतिनि हे क्वचाल । नेपाःया हे दकलय् ताःहाकःगु दबू प्याखंया रुपय् कयातःगु कात्ति प्याखं वंगु शुक्रवाः क्वचाःगु खः । छगू इलय् कात्तिक लछियंकं क्यनेगु यानाच्वंगु थ्व प्याखं लिपा वयां कात्तिक महिनाय् क्यनेगु याःसां लछियंकं क्यनेगु ज्या धाःसा मजू । आर्थिक समस्या लिसें कात्ति प्याखनय् म्हितीपिं कलाकारया अभावया कारणं थ्व प्याखं क्यनेगुलिइ समस्या जुया वयाच्वंगु खः ।                                                         अथे खःसां वंगु छुं दँ न्ह्यवंनिसें थ्व प्याखं झिंनिन्हुतक धाःसा क्यनेगु याना वयाच्वंगु दु । आर्थिक समस्याया आः नं यथावत हे दुसां लिपांगु इलय् थुगु प्याखनय् म्हितेत न्हू पुस्तात धाःसा आकर्षित जुया वयाच्वंगु दु । च्यागू तगिमय् ब्वनाच्वंम्ह रेगन मुल्मी थुगुसीनिसें कात्ति प्याखय् दुहां वंगु दु । कात्ति प्याखनय् सहभागि जुइत वय्कः स्वला न्ह्यवंनिसें तयारीइ लगे जुयाच्वनादीगु खः । छेँजःपिंमध्ये थः स्वयां थकालिपिं सुं नं थ्व ख्यलय् सहभागि मजूसां वय्कः थः पासाभाइपिनिगु खँ न्यँन्यं थुखेपाखे आकर्षित जुयादीगु खः । प्याखंया महत्व व प्याखंया यइपुसे च्वंगु बाखनं यानाः वय्कलं थुकियात निरन्रता बीगु इच्छा यानाच्वनादीगु दु । वय्कलं धयादिल, ‘मचांनिसें हे प्याखं स्वया वयाच्वनागु खःसां प्याखय् सहभागि जुयागु धाःसा थ्व हे न्हापांखुसी खः ।’ लिपांगु इलय् कात्ति प्याखनय् म्हितेत ल्याय्म्हतय् आकर्षण अप्वया वनाच्वंगु दु । प्यंगू–न्यागू दशक न्ह्यःथें आः कलाकारतय् निंतिं आकर्षक भत्ता मदु । भत्ता व सुविधा दुगु इलय् न्हापा ज्याथपिं जक सहभागि जुइगु खःसां आः वयाः थुकी ल्याय्म्हतय् आकर्षण उतिकं अप्वया वनाच्वंगु दु । थुगुसी प्याखनय् सहभागि सछिम्ह कलाकारमध्ये मुल्मीलिसें न्हय्म्ह न्हूपिं कलाकार दुहां वःगु दु । इपिं सकलें हे २० दँ क्वय्या ल्याय्म्ह खः । स्कुल व कलेजय् ब्वनाच्वंपिं इपिं सकलें ब्वने सिधयेकाः सनिलय् कात्ति दबुलिइ थ्यंकः वयेगु याइ । गुगुं गुगुं दँय् सुं सुं परीक्षाया कारणं दथुइ वयेगु बन्द यानाच्वंगु दुसा गुलिं कलाकार अध्ययन वा रोजगारीया निंतिं विदेश वनीगुलिं यानाः प्याखनय् न्हूपिं कलाकारपिंत थाय् बीगु खः । मेम्ह ल्याय्म्ह रिजन महर्जन प्यदँ न्ह्यवंनिसें कात्ति प्याखनय् म्हिता वयाच्वंगु दु । संगीत सयेकाच्वनादीम्ह वय्कः थः अबु–बाज्यां ल्यंका हयाच्वंगु प्याखं ल्याय्म्ह पुस्तं संरक्षण यायेमाःगु विचाः तयादी ।वय्कलं धयादी, ‘थ्व प्याखं अजू चायापुगु जूगुलिं संसारयात हे म्हसीका बीमाःगु आवश्यक दु ।’ वय्कः थुगु दँय् देवगण व राधिका जुयाः प्यानय् सहभागि जुयाच्वनादीगु दु । कात्ति प्याखं संरक्षण समितिया नायः किरण चित्रकारं कलाकारतय्त पारिश्रमिकया व्यवस्था याये मफुसां थःगु संस्कृतिप्रतिया मतिनाया कारणं न्हू पुस्तात आकर्षित जुयाच्वंगु धयादिल । प्यक्वः न्याक्वःतक न्हापा प्याखंया दिंकुन्हु जक मखसे तयारीया निंतिं तकं कलाकारया निंतिं सुविधा बीगु व्यवस्था दुगु खः । आः आर्थिक अभावया कारणं यानाः कलाकारतय्त प्याखं क्यनीगु दिनय् स्वसः–प्यसः पारिश्रमिक बी । वय्कलं धयादिल, ‘उगु इलय् पीतका न्यय्तका धयागु थौंया द्वःछि स्वयां नं अप्वः खः ।’ नीदँ न्ह्यवंनिसें कात्ति प्याखनय् हिरण्यकश्पया रुपय् प्याखनय् म्हिता वयाच्वनादीम्ह संरक्षण समितिया नायः चित्रकार थुगु दँय् नीछक्वःखुसी नं थ्व हे पात्रय् खने दयेकः वयाच्वंगु दु । प्यंगू–न्यागू दशक न्ह्यःथें आः कलाकारतय् निंतिं आकर्षक भत्ता मदु । भत्ता व सुविधा दुगु इलय् न्हापा ज्याथपिं जक सहभागि जुइगु खःसां आः वयाः थुकी ल्याय्म्हतय् आकर्षण उतिकं अप्वया वनाच्वंगु दु । वय्कः स्वयां न्ह्यः वय्कःया बाज्यां थ्व पात्रया भूमिकाय् खने दयेकः वयाच्वनादीगु खः । वय्कलं प्याखनय् म्हितेगु शुरु यानादीगु इलय् ल्याय्म्हत अपाय्सकं दयाच्वनीमखु । प्याखनय् सहभागि सकलें ज्याथगु उमेरया कलाकार जक दइगु खः । वय्कलं धयादिल, ‘उगु इलय् आः थें वये धकाः धाइपिं नं मदु अले तयेगु इच्छा नं याइमखु ।’ कात्ति प्याखं स्वनिगःया समावेशी प्याखं जूगु समितिया धापू दु । यलया नेवाः समुदाय अप्वःथें जात थ्व प्याखनय् सहभागि जुइ । गुगु पात्रया रुपय् गुगु थाय्या व छु जातया सहभागि जुइगु धकाः क्वःछिनातःगु दइ । प्याखनय् मिसा पात्रया भूमिका दुसां नं मिजं पात्रं हे व भूमिका याइ । थगुने थें हे थुगुसी नं थ्व प्याखं १२ न्हु तक न्ह्याःगु खः । प्याखंया न्हापांगु दिं ‘बाथः प्याखं’ अन्तर्गतया ‘ल्यवः लायेगु व निन्हुया दिं कुन्हु ‘खुसि छिकेगु’ क्यंगु खः । वयां लिपा उषाहरण लीला अन्तर्गतया हे प्याखं शुरु जूगु खःसा थ्व प्याखं श्रृंखलावद्ध रुपय् न्यान्हुतक क्यंगु खः । न्हापांगु दिं ‘वाणासुरयात सहस्रभुज वरदान प्याखं’, निन्हुया दिं ‘उषा व अनिरुद्ध श्रृंगार’, स्वन्हुया दिंकुन्हु ‘देवी प्याखं’ प्यन्हुया दिंकुन्हु ‘युद्ध कला’ क्यंगु खःसा दकलय् लिपा ‘वाणासुरया सहस्रभुज त्वाःल्हाइगु’ व ‘मधु कैटभ बध’ क्यंगु खः । थुकथं हे वराह अवतारया ‘हिरण्याक्ष’ अनंलिपा स्वकुमिपिंसं दकलय् अप्वः ययेकीगु नृसिंह अवतारया ‘हिरण्यकश्यप बध’, ‘वस्त्रहरण लीला’ व दकलय् लिपा दिं ‘दधि लीला’ क्यनाः  ।    "
https://nepalbhasatimes.com/16648,संस्कृति,  ,थौं ख्वपय् सम्यक,ख्वप- थौं घ्यःचाकु संल्हू कुन्हु ख्वपय् सम्यक न्यायेकी । थनया थथुबहिली ख्वपया थीथी थासय् च्वंपिं दिपंकरपिं हयाः दान यासें सम्यक न्यायेकीगु खः । थौं थनया सकल बौद्ध धर्मावलम्बी व खास यानाः शाक्य वज्राचार्यपिं सम्यकय् दान प्रदान यायेगु ज्याय् व्यस्त जुइ । थ्व झ्वलय् दिपंकरपिंत देय् चाःहीकेगु ज्या नं जुइ ।
https://nepalbhasatimes.com/16158,संस्कृति,  ,धिमय् बाजं कासाय् लूनिभाः उत्कृष्ट,"ख्वप- ख्वप जिल्लास्तरीय निक्वःगु धिमय् बाजं धेंधेंबल्लाः कासा सिरुटारय् च्वंगु लूनिभाः धिमय् खलकं त्याकूगु दु । सरस्वति कला केन्द्रया ग्वसालय् जूगु कासाय् मध्यपुर थिमिया सिवाः साय्मि खलः ‘क’ लिउ, ख्वप नासमनाया न्हूजः धिमय् खलः लियांलिउ व सिवाः साय्मि खलःया हे मचा पुचः ‘ख’ समूहं हःपाः सिरपाः त्याकेत सफल जुल ।                                                         कासाय् न्हाप लाःगु पुचलं झिंन्याद्वः तका दांलिसें उपाधि त्याकूगु खःसा वय्कःपिं सूर्यविनायक नगरपालिकाया प्रमुख वासुदेव थापां पदक दसिपौलिसें दां सिरपाः लःल्हानादीगु खः । ज्याझ्वःया शुरुइ हे दधिकोट पकाण्डोलया वाद्यगुरु कृष्णबहादुर मानन्धरयात दोसल्लां न्ययेकाः हनेज्या यासें न्ह्याःगु ज्याझ्वलय् नवासें मूपाहां नगर प्रमुख थापां नगरया मौलिक संस्कृति व कला संरक्षणय् स्थानीय तहलं आवश्यक ग्वाहालि यायेगु प्रतिवद्धता प्वंकादिल । मौलिक कला, संगीत व संस्कृति संरक्षणया निंतिं थःत पाना वयाच्वनादीम्ह महेन्द्र राजथलाप्रति विशेष आभार प्वंकादिसें नगर प्रमुख थापां सुसंस्कृत समाज निर्माणय् सांस्कृतिक ज्याझ्वः महत्वपूर्ण जुइ धासें थुकियात संरक्षण व संवद्र्धन यायेगु ज्याय् थम्हं न्ह्याबलें नं ग्वाहालि यानाच्वनेगु जुइ धयादिल । पुलांपिंत सम्मान व न्हू पुस्तायात प्रोत्साहन बीगु उद्देश्यं संस्थां थगुनेनिसें न्ह्याकूगु धिमय् बाजं कासाय् थगुनेया कासा त्याकूगु बाजं खलःया गुरुयात सम्मान याःगु खः । ज्याझ्वलय् वाद्यवादक पंचनारायण महर्जन व जुगल डंगोलं निर्णायकया भूमिका म्हितादीगु खः । मुक्कं झिंनिगू धिमय् बाजं पुचलं ब्वति काःगु कासाय् हुलाप्याखं नं न्ह्यब्वःगु खःसा ज्याझ्वःया संयोजन स्टार राजथलां यानादीगु खः । ज्याझ्वलय् स्थानीय समाजसेवी कृष्णलाल गोजा श्रेष्ठ, शिक्षासेवी बाबुकाजी कसपाल, प्राज्ञिक समाज दधिकोटया राजन विष्ट लगायत थीथी भजन गुथिया प्रतिनिधिपिनिगु उपस्थिति दुगु खः ।"
https://nepalbhasatimes.com/14311,संस्कृति,  ,संरक्षणया अभावय् पचली भैरव देगः जीर्ण,येँ – दँय्दसं मोहनिया झ्वलय् विशेष जात्रा यायेमाःम्ह थनया पचली भैरव द्यःया देगः संरक्षण मजुइवं जीर्ण जूगु दु । २०७२ साल बैशाख १२ गतेया तःभुखाचं क्षति जूगु देगलय् लिपांगु इलय् संरक्षण अभाव जुइवं देगः जीर्ण झन् जीर्ण जुजुं वंगु खः । पचली भैरव द्यःया जात्रा दँय्दसं मोहनिया झ्वलय् पचिम¥हः कुन्हु विशेषकथं जुइगु याना वयाच्वंगु दु । ताःई न्ह्यवंनिसें देगःया सामान्य मर्मत व जीर्णोद्वार यायेगु ज्या तकं जुइ मफुगुलिं देगःया अस्तित्व हे खतराय् लाइगु अवस्था वःगु दु ।                                                         येँ महानगरपालिका वडा नं. १२ स्थित टेकु पचली द्यःया मूर्ति करिब निदँ न्ह्यः चिरिबाःगु व तसकं पुलां जुयाः जीर्ण अवस्थाय् लानाः स्यंगुलिं न्हूगु मूर्ति दयेकाः प्रतिस्थापन याःगु खः । उगु इलय् मूर्ति निर्माण यायेधकाः पुलांम्ह जुजु ज्ञानेन्द्रं आर्थिक ग्वाहालि याःगु खः । पचली भैरवलिसें झिंनिदँय् छकः जुजुं खड्ग हिलेगु परम्परा दया वयाच्वंगु खः । देशय् राजसंस्थाया अस्तित्व कायम जुयाच्वंगु इलय् तक थ्व प्रचलन दया वयाच्वंगु खः । मोहनिया इलय् विशेष यानाः पचिम¥हः कुन्हु पचली भैरव द्यःयात खतय् तयाः जात्रा यायेगु याइ । देगःया लिक्सं हे मचली भैरवया देगः नं दुसा थुकियात पचली भैरवया उत्तराधिकारी धकाः धायेगु यानाच्वंगु दु । पचली भैरवया जात्राया इलय् देगलय् च्वंगु पचली भैरवया त्यपयात दैवी शक्ति सिद्ध यायेत वा गुगुं नं भिंगु ज्या व बल प्रयोग यायेमाःगु ज्या यायेमाल धाःसा विशेष पुजा यायेगु प्रचलन दु ।
https://nepalbhasatimes.com/14529,संस्कृति,  ,ज्ञानमाला बौद्ध जागरण अभियान,"यल- नेपाल राष्ट्रिय ज्ञानमाला समिति यल क्षेत्रीय उपसमितिया ग्वसालय् खुक्वःगु ज्ञानमाला बौद्ध जागरण अभियान ज्याझ्वः जुल । श्रीबच्छ महाविहार ज्ञानमाला भजन खलः श्रीबहाःया व्यवस्थापनय् उगु ज्याझ्वः जूगु खः ।                                                         श्रीबच्छ महाविहार भजन खलःया नायः रत्नबहादुर शाक्यया सभापतित्वय् जूगु ज्याझ्वलय् बौद्ध विद्वान प्रा. डा. वज्रराज शाक्य मूपाहां जुयादीगु खः । पंचशील प्रार्थना यासें न्ह्याःगु ज्याझ्वलय् श्रीबच्छ ज्ञानमाला भजन खलःया न्कवू मुनाभूषण शाक्यं लसकुस यानादीगु खः । मूपाहांया थासं बौद्ध विद्वान शाक्यं राणाकालीन इलय् नेपालं थेरवादी बौद्ध भिक्षुपिंत देशं पितिनाः छ्वःगु चर्चा यानादिसें व हे इलंनिसें देशय् बौद्ध जागरण वःगु व ज्ञानमाला भजन हालेगु नं अप्वया वंगु खः धयादिल । लिसें वय्कलं थौंया न्हू पुस्तायात नं थ्व ख्यलय् न्ह्याः वनेत इनाप यानादिल । श्रीबच्छ ज्ञानमाला भजन खलःपाखें लसकुस म्येँ नापं ज्ञानमाला भजन नं न्ह्यब्वःगु ज्याझ्वलय् उप–प्रा. वज्रमुनी वज्राचार्यं ‘जगत जन्मया सार’ नांया ज्ञानमाला म्येँयात कयाः ब्याख्या यानादीगु खः । पाहांकथं झायादीम्ह यल ज्ञानमाला समितिया नायः दबलबहादुर शाक्यं नं नुगःखँ तयादीगु ज्याझ्वलय् राष्ट्रिय ज्ञानमाला समितिया मूछ्यांजे इन्द्रमुनी शाक्यं ज्याझ्वःया उद्देश्य नापं ज्ञानमाला जागरण अभियान बारे जानकारी बियादीगु खः । समितिया केन्द्रीय दुजः, यलया स्वीन्यागू ज्ञानमाला भजन खलःया प्रतिनिधिपिनिगु उपस्थिति दुगु ज्याझ्वलय् धापाख्यः ज्ञानमाला भजन खलःया ८५ दँ दुम्ह सक्रिय दुजः राम महर्जनयात दोसल्लां न्ययेकाः हंगु खः ।ज्याझ्वलय् धापाख्यः ज्ञानमाला भजन खलःपाखें ज्ञानमाला भजन न्ह्यब्वःगु खः ।"
https://nepalbhasatimes.com/23627,संस्कृति,  ,गथांमुगःया अश्लिलता संस्कृति कि विकृति ?,"सुशाल नेवाः, येँ                                                          कन्हय दिल्लागा त्रयोदशि, गथांमुगः चःह्रे। खय्भासं घन्टाकर्ण वा गठेमंगल नं धायेगु याः । थ्व गथांमुगः खस् जातिया संस्कृति मखुगुलिं न्ह्याथे यानाः नं नवायेगु व खँग्वःयात हे अर्थया अनर्थ जुइक छ्यलेगु याना वयाच्वंगु दु । अथे खसां नं झीगु भाय्या भाषाविज्ञतय्सं ‘अथे मखु थथे खः’ धकाः अनर्थ जुइक नवानाच्वंगुयात न्वायेगु वा थुकिया नां थ्व खः, अर्थ थ्व खँ धकाः थुइका बीगु कुतः तकं याःगु खनेमदु । थन न्ह्यथनेत्यनागु खँ अर्थ–अनर्थया मखु । थ्व खँयात छखे तयाः गथांमुगः वा गथांम्हगः धकाः झीसं थःगु संस्कृति हना वयाच्वना । चलनचल्तीया भासं गथांमुगः हे धका यक्वसिनं धया वयाच्वंगु जुल । अले थ्व गथांमुगः धइम्ह भाजु खः ला कि मय्जु खः ? गथांमुगः चःह्रे कुन्हु थाय्थासय् त्वाः त्वाःपतिकं स्वदुवाः, प्यदुवातय् तिंकथि धंकाः गथांमुगःया प्रतिमूर्ति दयेकाः थ्व परम्परायात हना वयाच्वंगु नं झी सकसिनं हे खनाच्वंगु दु । थथे गथांमुगःया प्रतिमूर्ति दयेकीबलय् गनं मिसा व गनं मिजंया रुपय् दुवातय् थनातःगु खनेदु । वंघः त्वालय् आजुद्यःया न्ह्यःने गथांमुगः धकाः प्रतिकात्मक रुपं मिसायात क्यना वयाच्वंगु दु । मेमेगु थासय् गथेकि किलाघः, न्हाय्कं त्वाः, थँहिति, त्यंघः, न्यत लगाया आपालं थासय् धाःसा मिजंम्ह गथांमुगः हे क्यनातःगु खनेदु । गथांमुगःकुन्हु सुथंनिसें हे गन गन गथांमुगः सालीगु खः, अन अन दुवातय् तिंकथि धंकाः तःगु दइ । अले न्हिछियंकं धइथें छम्ह मनूयात गथांमुगःया नामय् म्हय् थीथी रंगं छायेपियाःवा अश्लिल चित्रतकं च्वयाः ‘आजु जय हा …..!’ धकाः जगाः फ्वंकेगु यानाच्वनी । थ्वकुन्हु पंचधातुया अंगू व नया अंगू दुवातय् थनातःम्ह गथांमुगःया प्रतिक तिंकथिइ थीकाः न्ह्यायेगु वा न्ह्याकेगुचलन दु । थथे अंगू गथांमुगःया प्रतिकय् थीकाः न्ह्यात धाःसा भूत–प्रेत, पिशाच आदिं थी फइमखु धइगु जनविश्वास दु । वंघः आजुद्यःया न्ह्यःने थनातइम्ह मिसाम्ह गथांमुगः सनिलय् साला हइबलय् किलाघलय् थ्यंकाः किलाघःया छ्वासय् थनातःम्ह गथांमुगःपाखें सम्भोगक्रिया याःगु धकाः वंघलं सालाहःगु गथांमुगःयात ल्हाकाः सकसिनं न्हुत्तुन्हुयाः सालायंकी । थ्व छु खः ? गनं थ्व गथांमुगः परम्पराय् दुबिउ वःगु गलत परम्परा वा विकृति जकं खःला कि ? अथे हे न्यतमरु अजिमा लिक्कं थनातइम्ह गथांमुगः मिजंया प्रतिक खः । थनयाम्ह गथांमुगः चान्हसिया इलय् साली हँ ! थन गथांमुगःयात मि तइम्ह व ‘आजु जय हा …… !’ धकाः हालीम्ह मिसा खः धइगु न्यना तयागु दु । पुलांगु परम्पराकथं न्यतया गथांमुगः सालीगु व आजु जय हा हालीगु स्वये मजिउ धइगु मान्यता दु । उकिं थौंतक नं थन गथांमुगः सालीगु स्वयेगु मयानाः । गथांमुगः साला यंकेधुंकाः बहनि छेँखाछेँखां बौपातय् बौ तयाः दुवातय् वा छ्वासय् वाये यंकी । थथे बौ वाना वयेधुंकाः मूलुखांनिसें पूजा यानाः प्याकिं तानाः छेँय् दुहां वनी । पूजा यानाः दुहां वने धुंकल कि हाकनं पिहां वये मजिउ धइगु धारणा दु । थथे छेँया मूलुखाय् प्याकिं तायेगु धइगु भूत–प्रेत, पिशात छेँय् दुहां मवयेमा धकाः खः धइगु धारणा दु । आतक नं पुलांगु हे परम्पराकथं न्ह्यानाच्वंगु थ्व गथांमुगः चः¥हेकुन्हु गथांमुगःयात अश्लिलता व उकिया प्रतिककथं नं न्ह्यब्वयेगु यानाच्वंगु दु । थुकिया कारण छु ? धाथें गथांमुगः धइगु सु ? मिसा खः कि मिजं ? गथांमुगः धइम्ह मिजंम्ह जक खः कि मिसाम्ह नं दु ? मिसाम्ह नं दु धइगु ला वंघया गथांमुगलं क्यना बिउगु दु । अथे हे मेमेगु थासय् नं मिसाम्ह गथांमुगः दु ला ? मिसा व मिजं धकाः सम्भोग याकाः क्यनातःगुया कारण छु खः ? थ्व धाथें परम्परानिसें हे दुगु खः कि झीगु मेमेगु संस्कृतिइ विकृति, विसंगति दुहां वःथें थुकी नं उकथं हे थाय् काः वःगु खः ?झीगु संस्कृतिइ वयाच्वंगु थुकथंया विकृतिया विषयय् ब्वलंगु यावत न्ह्यसः वा जिज्ञासाया विषयय् संस्कृतिविद्पिंसं बांलाक ध्वाथुइका बीगु कतुः यानादीला थें ?  "
https://nepalbhasatimes.com/14524,संस्कृति,  ,सिख्वंमू बहालय् अमोघपाश लोकेश्वर साधना पुजा,"येँ- श्रीखण्ड तरुमूल महाविहार (सिख्वंमू बहाः) या ग्वसालय् अमोघपाश लोकेश्वरया साधनासहितिया पुजा जूगु दु । थनया बसन्तपूस्थित कुमारि छेँया नापसं च्वंगु महाविहारय् न्हापांखुसी उकथंया पुजा ज्याझ्वः जूगु खः । कश्यप बुद्धया पालंनिसें शुरु जूगु धइगु विश्वास यानातःगु उपोसथ व्रत वज्रयान विधिकथं मन्त्रोचारण यानाः याःगु खःसा थुगु व्रत च्वंपिंत बोधिज्ञान लाभ जुइ धइगु धार्मिक मान्यता दया वयाच्वंगु दु । बुद्ध, धर्म व संघया आह्वान यासें बुद्ध मण्डल, धर्म मण्डल व संघ मण्डलया वज्रयान विधिकथं मन्त्रोचारण यानाः पुजा याःगु खः ।                                                         बौद्ध विद्वान मञ्जुश्रीरत्न वज्राचार्य कनादीकथं काश्यप बुद्धया इलनिसें हे अमोघपास लोकेश्वरया उपोसथ व्रत च्वनेगु प्रचलन धया वयाच्वंगु दु । वय्कलं धयादीकथं बुद्ध धर्मय् प्रज्ञापारमिताया विशेष महत्व दुगु व थुकिया ज्ञान प्राप्तिपाखें जन्मनिसें मृत्युतकया चक्र त्वाःदली धइगु विश्वास यानातःगु दु । उपोसथ व्रत व विशेष पुजाय् मिसा व मिजं यानाः झिप्यम्ह अमोघपाश लोकेश्वरया व्रत च्वंगु खः । वशिष्ठ नांया छम्ह ब्राम्ह्णं सछिदँ तक थःगु शरीरयात हे दुःख कष्ट जुइकथं कठिन व्रत काःगु व थुलि यानाः नं निर्वाण प्राप्त याये मफयेवं असन्तुष्ट जूम्ह उम्ह ब्राम्हणं शाक्यमुनि बुद्धयात थुकिया कारण न्यंगु व लिपा शाक्यमुनि बुद्धं अमोघपास लोकेश्वरया उपोसथ व्रत काल धाःसा निर्वाण प्राप्त जुइ धइगु सन्देश बियाबिज्यायेवं ब्राम्हण सन्तुष्ट जूगु धइगु बाखं अमोघपास लोकेश्रया बाखनय् धयातःगु दु ।"
https://nepalbhasatimes.com/25738,संस्कृति,  ,पचलि भैरवया जात्रायात कयाः सहलह,"येँ – मोहनि नखःया झ्वलय् कौलाथ्व पंचमि (पचिमधः) कुन्हु जुइगु पचलि भैरवया त्यप जात्रायात व्यवस्थित यायेगु ल्याखं छगू सहलह मुँज्या जुल ।श्री पचलि भैरव जात्रा व्यवस्थापन समितिया ग्वसालय् वइगु कौलाथ्व चौथि व पंचमि निन्हुयंकं जुइगु जात्रायात सभ्य, भव्य व व्यवस्थित रुपं न्ह्याकेगु ल्याखं उगु सहलह मुँज्या जूगु खः ।                                                         क्वःनेया थकू जुजु जयराम मल्लया सभापतित्वय् न्ह्याःगु सहलह मुँज्याय् सहभागिपिंसं जात्रायात व्यवस्थित रुपं न्ह्याकेत थीथी कथंया सल्लाह सुझाव बियादीगु खः । ज्याझ्वलय् इन्द्रजात्रा व्यवस्थापन समितिया नायःलिसें लाय्कू कुमारिया चिताइदार गौतम शाक्य, नेपाली कांग्रेसया नेता तीर्थराम डंगोल, व्यवस्थापन समिति अन्तर्गतया बाजं उपसमितिया कजि पुष्परत्न प्रजापति, स्वयंसेवक कजि भूषण वज्राचार्य, प्रचार प्रसार कजि राजु नापित, सल्लाहकार ध्यानगोविन्द रंजित, व्यवस्थापन समितिया कजि बालकृष्ण महर्जन, सभापति मल्ल लगायतया व्यक्तित्वपिंसं जात्रा व्यवस्थापनया निंतिं म्हितेमाःगु थीथी पक्षयात कयाः नुगःखँ तयादीगु खः । कौलाथ्व चौथि व पंचमि निन्हुयंकं जुइगु पचलि भैरवया त्यप जात्राया झ्वलय् वंगु असोज १२ गतेकुन्हु त्यप आजुयात लंपु छायेगु निंतिं द्यःछेँय् नं क्वःहितिया पुंयाथाय् बिज्याकूगु खःसा थौं लंपु छाये सिधयेकाः थकू जुजुया छेँय् बिज्याकी । थौं हे सनिलय् थकू जुजुया छेँय् नं झासु फल्चाय् बिज्याकाः बहनि गमय् तये यंकी । जात्रा व्यवस्थापन समितिं बिउगु जानकारीकथं वयांलिपा पंचमिकुन्हु सुथय् ताः छुइगु, ताः कसे यायेगु ज्या जुइगु व न्हिनय् रुद्र विनायक गणेद्यःया ख्वाःसिकेगु ज्या जुइ । उकुन्हु हे सनिलय् रुद्र विनायक गणेद्यः व पचलि भैरवया जात्रा जुइ ।"
https://nepalbhasatimes.com/24354,संस्कृति,  ,अजिमा-पलेस्वां पुखू – १,"केशव श्रेष्ठ                                                          पृथ्वीया जमिनं क्वय् लःया मात्रा स्वब्वय् निब्वं अप्वया वनाच्वंगु दु धाइ । पृथ्वीया वातावरणय् लःया तसकं तःधंगु महत्व दु धइगु तथ्ययात अस्वीकार याये फइमखु । पहाडी मुलुक नेपालय् समुद्रया स्पर्श गुगुं थासं नं मजूगुलिं थ्व देशय् विद्यमान खुसि, ताल, पुखू, सिमसार, झ्वाला, क्वाःलःया स्रोत, हिमालया च्वापु वाति लःया तसकं महत्व दु । अझ स्वनिगःया उत्पत्ति हे छगू विशाल तालपाखें जूगु धइगु विश्वास यानातःगु दु । वैदिककालय् स्वनिगः तालया रुपय् दयाच्वंगु इलय् बन्धुमति नगरया महामानव बुद्ध विपश्वी तथागत नेपालय् बिज्याःगु इलय् थुगु तालया महिमा खनाः अकनिष्ठ भुवनया अधिपतिया प्रभावं पलेस्वांया पुसा प्राप्त यानाः ‘नमोरत्नत्रयायः’ उच्चारण यानाबिज्यासें थ्व महान सरोवरय् ल्हुतिपुन्हिया न्हिकुन्हु पलेस्वां पिनाबिज्यात । थ्व ल्याखं नेपालय् न्हापांखुसी पलेस्वां दुहां वःगु धाये फइ । कालान्तरय् वैदिककालय् हे थ्व सरोवरया प्रख्याति अप्वया वन । पलेस्वांया सहस्र स्वानं प्रकाशमय जूगु ज्योतिया दर्शन यायेत प्यंगुलिं दिशां ज्ञानीत नेपाः वइगु जुल । थ्व सिलसिलाय् तिब्बतया महाचीनया पंचशीर्ष पर्वतं केशिनी, उपकेशिनी (वरदा व मोक्षदा) देवीयात नं नापं ज्वनाः मञ्जुश्री बोधिसत्व श्री स्वयम्भू धर्मधातुया दर्शन यायेत थन बिज्याःगु इलय् पंचबुद्धात्मक ज्योति रश्मिया दर्शन यानाबिज्यासें देव व मनुष्य सकसिगुं निंतिं हित सुख यायेत स्वयम्भू ज्योतिरुप दर्शन व प्रदक्षिणा यायेत अःपुइमा धकाः थःगु चन्द्रहास खड्गं पुखूया लः पिहां वनीकथं काम्पोचल पर्वत (कचटुवालया न्हसिकाप) च्वभाःया चिजाःगु पर्वतयात चानाः कालिदहया लः पित छ्वयाः मनूत बसोबास याये फइगु मञ्जुपतन नांया नगर निर्माण यानाः व्यवसाय न्ह्याकेत वाया खेती यायेगु प्रचलन तकं न्ह्याकल । थ्व स्वनिगःया लः बाः वंसां नं बागमति, विष्णुमति, मनहरा व कासरा थेंज्याःगु प्यंगू खुसि व अल्याख चिचिधंगु खुसि जक मखु प्रशस्त मात्राय् ताल, पुखू, कुण्ड नं सृजना जूवंगु दु । कमल पुखू, रानीपुखू, सिद्धपुखू, कमलविनायक पुखू, लैनचौर पुखू, सिरान पुखू, जावलाख्यः पुखू, तुकुचा पुखू, इखापुखू, तिसा मालेगु पुखू, पुतलीसतक पुखू, खिचापुखू, पिम्बहाः पुखू, देय्पुखू, सप्तपाताल पुखू, भाज्या (भाजु) पुखू, न्हूपुखू, ख्वपया रानीपुखू कुमारि पुखू, कन्या मन्दिरया इखापुखू आदि अनेकौं प्राचीन पुखू, कुण्ड झी पुर्खां थ्व स्वनिगलय् नासो बियावंगु खः । थुपिंमध्ये गुलिं पुखू इतिहासय् गर्भय् च्वं वंगु वातावरणविद् भूषण श्रेष्ठं धयादीसा रानीपुखू (येँ)या हालत स्यना वनाच्वंगु अवस्थाय् वनेवं झीगु धरोहर पुखू नं खः धकाः जुरुजारुं दना हयेगु याना हयेवं सम्बन्धित निकाय सुम्क च्वने म्वाःगु अवस्था वःगु दु । अझ येँया ऐतहासिक पुखूया जिर्णोद्वार यायेत प्राचीन सहर ख्वपं २०० म्ह मिसात न्हियान्हिथं स्वतःस्पूmर्त रुपय् वयाः पूगु निभालय् नं पुखूया रुप पुनर्जागरण यायेत लगे जुइवं झीसं नं थःके गर्व याये फुपिं कालिगढ व प्रविधि अझं विद्यमान दु धइगु प्रमाण बियाच्वंगु दु । थुपिं आपालं पुखूमध्ये जामाःच्वया पूर्व–दक्षिणय् अवस्थित विश्वय् नांजाःगु बौद्धस्थल स्वयम्भू गोपुच्छ पर्वतया प्यखेरं पुखूमध्ये मुख्य अजिमा पलेस्वां पुखूया चर्चा याये । स्वयम्भू । विश्व सम्पदाया दक्षिण गःचाः हिलेगु लँ (परिक्रमा पथ)या किम्डोल मञ्जुश्री बजाः प्राकृतिक विज्ञान संग्रहालयया पूर्व, श्री जनसुधार आधारभूत माध्यमिक विद्यालयया पश्चिम–दक्षिण रिंगरोड वनेगु सतकया फुसय् ११० फुट हाकः व ५८ फुट ब्या दुगु पुखूयात हे स्वयम्भू महाचैत्यय् विराजमान जुयाबिज्याःम्ह मस्त व अभिभावकपिनि अगाध आस्थाया देवी अजिमाया नामं विख्यात जुयाबिज्याःम्ह हारतीमांया नामं व लिपा पलेस्वां प्रवेश जुइधुंकाः अजिमा पलेस्वां पुखूया नामं लोकंह्वाःगु धार्मिक पुखूया अजिमा पलेस्वां पुखू खः । स्वनिगः छगू गाः जुयाच्वंगुलिं थनच्वंगु पुखूत सिरान पोखरी, मध्य पोखरी व फेद पोखरीया रुपय् (भूषण २०१९) वर्गीकरण याःबलय् थ्व पुखू सिरान पुखुलिइ लाः वः । पद्मगिरि पर्वत (स्वयम्भू) छगू पहाडया च्वकाय् दुगु व वाउँसे स्वांसिमां ढकमक जू वंगुलिं थ्व थाय् उगु भेगया जलस्रोतया रुपय् च्वं वंगु दु । अथे हे पर्वतया पश्चिमपाखे इचंगु लागाया न्यागू पुखुलिइ नं न्यादँ न्ह्यः तक नं जमिनं थः हे बुयावइगु जलस्रोत दयाः उगु भेगया नगरवासीया निंतिं त्वनेगु लःया मुख्य स्रोत जुया वयाच्वंगु खःसा आः वयाः थ्व सुख्खा अवस्थाय् थ्यनेधुंकूगु दु । जनसंख्या व विकासया चापं यानाः स्वयम्भू व गःचाः हिलेगु थासय् च्वंगु जक हे खुगू पुखू व खुगू हे ल्वहंहिति दक्वं आः अवशेषया रुपय् जक दयाच्वंगु स्थितिइ उकिया पुनरुत्थान याइगु अवस्थाय् थ्यंगु मदुनि । वि.सं. २०२५ सालतक थौंया रिंगरोड बुद्धपार्क गःचाः हिलेगु (परिक्रमा पथय्) बुँइ हे निगू पुखू रिंगरोडया पिचय् लाः वन । वयां लिपा गःचाः हिलेगु लागा दुने उत्तरपाखें दुहां ववं यायेबलय् थौंकन्हय् पद्मसम्भवया भराय्धिकःम्ह मूर्ति दुगु थासय् प्राकृतिक रुपय् दुगु छगू पुखुलिइ नं पलेस्वां विद्यमान यानाः पलेस्वां पुखू धकाः नां च्वन । भगवान पालिं कर्कोटक नागराजया लिक्क भुइख्यः परिसरया पलेस्वां पुखुलिइ स्वयम्भू महाचैत्यया प्रतिविम्ब स्वयेत प्रख्यात जू । वयां लिपा गःचाः हिहिउँ किम्डोलपाखे वनेबलय् दकलय् तःधंगु अजिमा पलेस्वां पुखुलिं थ्व परिसरया गरिमा अप्वयेकूगु खः । अजिमायात श्रद्धां नेवाःतय्सं मय्जुमां, शितला, स्वयम्भू संरक्षिका, धर्मपाति, धाक्वसिक्व मां, मचाप्यासि आदि थीथी नामं लुमंकेगु याः । वसपोल न्हियान्हिथं थःगु थासं सुथय् किम्डोलया थुगु शुद्ध पुखुलिइ स्नान यायेत बिज्यानाः स्नानलिपा च्वसं फुसय् च्वंगु ख्यलय् प्याःगु सँ पायेत विश्राम यानाबिज्याइगु खः धइगु जनश्रुति न्यना वयाच्वनागु हे खः । थुकथंया धार्मिक महत्वया पुखुलिइ पलेस्वानं प्रवेश यायेधुंकाः कान्तिपुर सहरं स्वयम्भू चाःहिलेत वइपिं भक्तजन, नसंचा उलेत वइपिं लँजुवाःतय्त उगु हे फल्चाय् च्वनीम्ह नानीछोरीं पलेस्वां कयाः बीगु जूगुलिं लँजुवाःतय्सं थःपिंत धन्य तायेकीगु खः । वय्कः च्वना वयाच्वंगु सतः किमडोलय् नानीछोरी सतःया नामं म्हसिया वयाच्वंगुलिइ थौंकन्हय् स्वयम्भू व्यवस्थापन तथा संरक्षण महासमितिं पूर्णरुपं जिर्णोद्वार यायेत स्वयम्भू क्लबयात जिम्मा बिउगु खःसा थ्व पूवने नं धुंकूगु दु । लिक्कसं च्वंगु गणेद्यःया देगः व अजिमा पलेस्वां पुखुलिइ पुजा यायेत वइपिं भक्तजन, गुथि, भाकल पुजा, क्षमापुजा, कय्तापुजा, इहिपा, थीथी ज्याकूया भेटघाट व लसता भ्वय्या निंतिं थ्व थाय् न्हापांनिसें हे छ्यला वयाच्वंगु दु । थ्व पुखुलिइ बर्खाया इलंनिसें कयाः खुला जक वा वल धाःसां नं पलेस्वांया पुसाय् गाक्कं स्वां ह्वइगु जूगुलिं थ्व पुखू सम्भ्रान्त व सौम्य जुयाः वातावरणतकं बांलानाः न्ह्यइपुसे व ल्वःवनापुसे च्वं । अझ थ्व सिरानपुखू जूगुलिं च्वय् गुँच्वया लः बर्खां खुसिबाः थें वयाः दक्वं घःचापाखें पुखुलिइ जडान यायेबलय् लः बांलाक न्ह्यनीगु जुयाच्वंगु दु । किम्डोलया हे राजकुलो रिंगरोडनिसेंया लः मुनाः भुइख्यःपाखे बाः वनीबलय् जःखःया बुँ, ख्यः व लाछिइ तकं कुगाक्क लः वनीगु खः । २०५१÷५२ सालपाखे जिं जापानी पासापिनिगु ग्वाहालिं च्वय्च्वंगु खुल्ला व खालीगु भागयात नेपाली मौलिक जैविक विविधता संरक्षण, संवद्र्धन, शिक्षा जागरण व संस्कृति संरक्षणया निंतिं स्वयम्भू वातावरणीय उद्यान नेपाल वातावरणीय तथा शैक्षिक विकास केन्द्रया योजना अनुरुप स्वयम्भू महासमिति, त्रिवि, वडा ज्याकू, स्थानीय संस्थापाखें निर्माण यानाः अनया लः बाः वइगुयात थुगु हे पुखुलिइ मुंके फइगु धःया व्यवस्था यानागु खः । तर ०५० साल न्ह्यः हे उगु पुखुलिइ मनूतय् कुदृष्टि लाःगुलिं जलकुम्भी झाः अप्वया वनाः छुं ई लिपा हे व पुखू सुना वनेवं मनूतय्सं उगु खाली थाय्यात सिँया डिपो दयेकेगु, म्हितेगु कासा ख्यः व हुस्लुं पुइगु आदिया रुपय् व फोहर वायेगु थाय् रुपय् हिला हःगुलिं छगू समयकालय् धार्मिक व वातावरणीय महत्वया व पुखू सुनावन । स्वस्वं हे किम्डोल व भुइख्यःया ल्वहंहिति नं दक्वं सुनावन । वर्तमान अवस्थाय् स्वयम्भू गुँच्वय् स्वयम्भू महासमितिया कुतलय् जंगलया अवस्थाय् सुधार जुयावंगु अवस्थाय् स्वयम्भूइ जलस्रोतया भण्डार बांलाना वनाच्वंगुलिइ भूमिगत लःया अप्वः दोहनया कारणं अनया प्राकृतिक जलाधार, ल्वहंहिति व पुखूयात मार लाःवंगु थुइके फु । (कथहं)"
https://nepalbhasatimes.com/24380,संस्कृति,  ,अजिमा-पलेस्वां पुखू – २,"केशव श्रेष्ठ                                                          २०५१-५२ सालपाखे जिं जापानी पासापिनिगु ग्वाहालिं च्वय्च्वंगु खुल्ला व खालीगु भागयात नेपाली मौलिक जैविक विविधता संरक्षण, संवद्र्धन, शिक्षा जागरण व संस्कृति संरक्षणया निंतिं स्वयम्भू वातावरणीय उद्यान नेपाल वातावरणीय तथा शैक्षिक विकास केन्द्रया योजना अनुरुप स्वयम्भू महासमिति, त्रिवि, वडा ज्याकू, स्थानीय संस्थापाखें निर्माण यानाः अनया लः बाः वइगुयात थुगु हे पुखुलिइ मुंके फइगु कुलो व धः व्यवस्था यानागु खः । तर ०५० साल न्ह्यः हे उगु पुखुलिइ मनूतय् कुदृष्टि लाःगुलिं जलकुम्भी झाः अप्वया वनाः छुं ई लिपा हे व पुखू सुना वनेवं मनूतय्सं उगु खाली थाय्यात सिँया डिपो दयेकेगु, म्हितेगु कासा ख्यः व हुस्लुं पुइगु आदिया रुपय् व फोहर वायेगु थाय् रुपय् हिला हःगुलिं छगू समय कालय् धार्मिक व वातावरणीय महत्वया व पुखू निर्जल जू वन । स्वस्वं हे किम्डोल व भुइख्यःया ल्वहंहितित नं दक्वं सुना वन । वर्तमान अवस्थाय् स्वयम्भू गुँच्वय् स्वयम्भू महासमितिया कुतलय् जंगलया अवस्थाय् सुधार जुया वंगु अवस्थाय् स्वयम्भूइ जलस्रोतया भण्डार बांलाना वनाच्वंगुलिइ भूमिगत लःया अप्वः दोहनया कारणं अनया प्राकृतिक जलाधार, ल्वहंहिति व पुखूयात मार लाःवंगु थुइके फु । स्वयम्भूया थुगु अजिमा कमलपुखुलिइ मात्र ५ गू लाख लिटर लः न्ह्यंकेफुगु धकाः महासमितिया इन्जिनियर राजेश सुवालं कनादी । स्वयम्भू महासमितिं २०१८ साल पुस महिनाय् उपाध्यक्ष ज्ञानु लामाया सक्रियताय् उगु पुखूया पुनरुत्थानया ज्या क्वचायेकाः चैत महिनां हे बर्खाया लः व गुच्वं बाः वःगु लखं पुखू जलमग्न जू वन । पुनरुत्थानया फलस्वरुप पुखुलिं लः सुना मवंगु अवस्थाय् २०७६ सालया स्वांयाःपुन्हिया न्हिकुन्हु झिझ्वाः पलेस्वांया पुसा प्रत्यारोपण याःगुलिं उगु स्वांया झ्वाः अप्वया वंगुलिं उगु लँपु जुयाः वनीपिं छुं मनूतय्सं न्याया मस्त त्वःता बिउगुलिं व ताल्लाया इलय् मस्तय्सं सुनानं मसीक पौडी म्हिता बिउगुलिं पलेस्वांया झ्वाः ब्वलनेत थाकुया वन । न्यने दु कथं लामा संस्कारय् पुखुलिइ न्याः लहित धाःसा थःगु संकट, ल्वय् अन कुतुं वनीगु व उकिं व पुखुलिइ न्हापा नं न्या लहिनाः खतराय् लाःगु लुमं । थुकथं अबुझ मनूतय्पाखें अजिमा कमलपुखूया अस्तित्वयात खतराय् लाःगुलिं मनूतय्के धर्म व वातावरण संरक्षणया जागरण तसकं आवश्यक जूगु महसुस जू । स्यंगु पुखूयात जिर्णोद्वार यायेत गुलि थाकु धइगु खँया उदाहरण सप्तपाताल पुखू जक मखु आपालं दु । गुलि ला गबलें नं लिहां मवइकथं लुप्त जुइधुंकल । छगू पुखुलिं यानाः गुलि ल्वहंहिति अस्तित्वविहीन जूवन व इतिहास तना वन । अज्याःगु सम्पदात विश्व सम्पदाया क्षेत्रय् नं खतराय् लानाच्वंगुयात न त पुरातत्व विभागं सिउ, न त युनेस्कों हे । अझ झी नेपाःमित हे बेखबर । सन् १९९७ य् भेरसाल्ग भान हर युगा प्रोजेक्ट ५१४५ य् थ्व पुखूया जिर्णोद्वार यायेत १२,५०० अमेरिकी डलरया लागत पेश याःगु खःसा सेनिडं ११ लाख स्वयां अप्वः तःबलय् महानगरपालिकां छगू लाख तका ग्वाहालि यानाः मेगु ध्यबा मुंकेगु यायां स्थानीयं थ्व पुखूया ज्या न्ह्याकेत अवरोध वःगु व पुखू व स्वयम्भू वातावरणीय उद्यानयात छुटे यायेत विशाल माने पःखाः दयेकेत स्थानीय व पुरातत्व विभाग थःगु हे निंतिं थौं थ्व पुखू पिनें हे छुटे जूगु व अप्राकृतिक थें जुयाः थःगु अस्तित्व बचे यायेत संघर्षशील दु । लः सुना वनीगु समस्यापाखें आःया निंतिं सुरक्षित जूसां नं पुखू सफा याना तयेत पलेस्वांया पुसा ब्वलंकेत व स्वच्छ याना तयेत चुनौतिपूर्ण जूगुलिं स्वयम्भू महासमितिं सकसिगुं ग्वाहालिया अपेक्षा यानाच्वंगु दु । ततःजाःगु माने पःखालं पुखूयात छुटे यायेगु पलेसा च्वय्च्वंगु वाउसे च्वंगु क्यब, हरियाली, जलया पुखू छगू हे धरातलय् तये यंके फत धाःसा धार्मिक महत्व व पर्यावरणीय उपयोगिता अप्वया वनी । थुकिया सौन्दर्यता नं अप्वया विश्व सम्पदाया गरिमा नं अप्वइ । थुगु पुखुलिं यानाः स्वयम्भू महाचैत्यया अवलोकनय् पर्यटकतय्त वास्तविक नेपालीपनया आभास बी । तिब्बती धंगया पःखालं तिब्बतीकरण याःगु झल्को बीगु स्वयां थःगु हे मौलिकता ब्वयेगुलिइ गौरव व सन्तुष्टि दः वनी हालय् जक नं अन हे लिक्कसं गणेद्यःया देगःया वन क्षेत्रय् महासमितिं मौलिक नेपाली स्वांसिमाया वृक्षारोपण यानाः ग्रिल वार तयाः सुरक्षा बिया वयाच्वंगु दु । स्वयम्भू वातावरणीय उद्यानपाखें व किम्डोलया गःचाः हिलेगु लँपुं पुखू व उद्यान छगू हे मापदण्डय् दः वंगुलिं पुरा किम्डोल क्षेत्र उद्यानमय जूवनी । स्वयम्भू वातावरणीय उद्यान व अजिमा कमलपुखूया शैक्षिक महत्व अप्वयाः प्राकृतिक विज्ञान संग्रहालय, स्थानीय विद्यालय, संघसंस्था, लँजुवाः–पथिक, वातावरणविद्, धर्मावलम्बि सकसितं थ्व थाय् रमणीय व उदाहरणय जू वनी । जापानी पासापिंपाखें निर्माणय् ग्वाहालि जुयाच्वंगु थ्व पुखूया परिवेश उद्यान उद्देश्यकथं सकसिगुं मंकाः जुयाच्वनेत सम्बन्धित निकाययात इनाप दु । थ्व परिसर बुद्ध उद्यानया रुपय् पुखू, ताल, तलाउ, वन, क्यब, ख्यः, ध्यान क्षेत्र, महाचैत्य अवलोकन बुंगाःचा, कुण्ड, सतः, फल्चा, शिक्षालय, संग्रहालय, मठ, घ्या·, यातायात, जैविक विविधता, प्राग ऐतिहासिक जडिबुटि आदिं भरिपूर्ण जू । थ्व थासय् गुगुं नं सामाजिक ज्या यायेगु निंतिं उपयुक्त थाय् जुयाः वयेवने यायेत, पार्किङ सुविधा व सुरक्षित नं जू । विश्वसम्पदा क्षेत्र दुने लाःगुलिं विश्वया ध्यान नं थुखेपाखे वनाच्वंगु दु । अजिमा कमलपुखू परिसर संरक्षण यानाः उकिया समुचित उपयोग यायेनु । (क्वचाल)"
https://nepalbhasatimes.com/25913,संस्कृति,  ,तुयूम्ह सल ब्वाकाः मोहनि क्वचाल,"ख्वप – दँय्दसं कउलाथ्व दशमीया न्हिं कुन्हु ख्वपया तलेजु द्यःया तुयुम्ह सल ब्वाकेगु ज्या चान्हय् न्ह्याकाः एकादशिकुन्हु सुथय् क्वचाःगु दु । दशमीया बहनी तलेजुया प्यम्ह मूल नाइके आचाजु, जो शी व राजोपाध्यायपाखें तान्त्रिक विधि कथं कालरात्रि पूजा,टीका साइत पूजा व विसर्जन पूजा क्वचायेकाः चान्हय् उगु सल ब्वाकीगु जात्रा जूगु खँ तलेजुया मूल नाइके नरेन्द्रप्रसाद जोशीं नेपालभाषा टाइम्सयात कनादिल । जात्रा न्ह्याये न्ह्यः फै बलि बियाः सल जात्रा कथं ख्वप देय् चाःहीकेगु याइ । थ्वया लिपा पायाः जात्रा याःगु खः । थुगुसी पायाः क्वःनेपाखें न्ह्याःगु खः ।                                                         सकसियां मोहनिया दशमिकुन्हु चालं हनीगु खःसा येँया असं त्वालय् च्वंपिनि धाःसा एकादशि कुन्हु जक असं चालं हन । वकुन्हु न्हिनय् २ ताः इलय् असं बाकुननीं असंया उराय् समुदायया पायाः पिकायेगु ज्या जूगु खः । पायाः पिकाइबलय् दक्कले क्वकालिम्ह उराय् मचायात नायः माने यायेगु याइ । मोहनिया दशमी कुन्हु येँया नं थीथी त्वालय् पायाः पिहां वःगु खः । अथे हे थ्वकुन्हु यलय् नं पायाः पिहां वःगु खः । मोहनिबलय् पायाः पिकायेगु नं नेवाःतय्सं न्यायेकीगु मोहनि पर्वया विशेष अंग खः । बडा दशैं न्यायेकीपिनि पायाः पिकायेगु चलन मदु ।"
https://nepalbhasatimes.com/25831,संस्कृति,  ,नेवाः संस्कृतिइ मोहनि नखः,"नेवाःत भाषिक समुदाय खः । अझ धायेगु खःसा पुलांगु नेपालमण्डलया नागरिक खः । आः नेपाल धइगु छगू देय् दुनेया वासिन्दा वा नागरिकत खःसा अबलय् नेपालमण्डल दुनेया सकसितं नेपाःमि धायेगु व नेवाः धायेगु बराबरया खँ खः । सकसितं स्वाइगु आधार धइगु नेपालभाषा जक खः । धर्मया ल्याखं स्वयेगु खःसा हिन्दू व बौद्ध दु ।                                                         संस्कृति स्वयेगु खःसां येँ, यल व ख्वपय् हे थीथी भेद खना च्वनागु हे दु । संस्कार स्वयेगु खःसां नेवाः दुने हे थीथी जातिया थीथी संस्कार दु, वा जातीय भेद दु । हाकनं नरबलि बीमाःम्ह द्यःनिसें कयाः ध्वाँय् ब्वयेकाः शंख पुयाः ‘हरहर महादेव’या नारा थ्वयेकाः धार्मिक जागरण याइगु माघ हाःवनीपिं नं नेवाःत हे खः। थ्व माघ हाःवनीगु व मारखः हइगु स्वयेबलय् भारतय् १६गू शताब्दीपाखें वःगु धार्मिक जागरण हे नेपाः दुहां वःगु खःला धइथें च्वं । धार्मिक जागरणया ई त्वःताः आधुनिक लोकतान्त्रिक जागरण व साम्यवादी जागरण नं क्वबियाः न्ह्याकूपिं नेवाःत हे खनेदु । अझ गान्धीया चर्खा प्रचार हःम्ह तुलसी मेहर श्रेष्ठ व हिन्दूतय् दुने भेद मदु, बराबर खः धइगु आर्य समाजी विचाः हःम्ह माधवराज जोशी तकं नेवाः हे खः । थुकथं कबिलाई जमानाया संस्कृतिनिसें आःया आधुनिक विचाः, सिद्धान्त व संस्कृति कःघाना न्ह्यानाच्वंपिं नेवाःतय्गु संस्कृति छु धकाः यकिन यानाः धायेगु थाकुइफु । अथे खःसां नं स्वनिगलय् दुने नेवाःतसें न्ह्याकावयाच्वंगु संस्कृति व संस्कार अले नखःचखः नेपाःया थीथी जातिया मनूतसें न्यायेका वयाच्वंगु संस्कृति, संस्कार अले नखःचखःलिसे पाः । नःला स्वनेगु, कूछिभ्वय्, स्याक्वत्याक्व, चालं धइगु नेवाःतय्गु खः । गनतक मालश्री धुनया सवाल दु, थ्व मेथाय् मदुगु हुनिं यानाः थ्व नं नेवाःतय्गु हे खः धकाः दावी यायेछिं । नेवाःतय् मालश्री धुन जक मखु, ऋतुऋतु पतिकं थीथी धुन दु । थ्व ल्याखं थुकिया सीमांकन यायेत छुं थाकु मजू । आःया सवाल धइगु ‘मोहनि नखः’ व ‘दशैं’ धइगु छगू हे मखु धइगु खँ नेवाः समाजय् व्याक चर्चाया विषय जुयाच्वंगु दु । वास्तवय् थ्व सत्य खँ खः । बौद्ध नेवाःतय्त त्वःताः हिन्दू नेवाःतय्त हे ज्वनेगु खःसां नं नेवाः हिन्दू व गैर नेवाः हिन्दूया संस्कार व संस्कृति उतिकं पाः । सुं नेवाः हिन्दू जुल धायेवं वं इहिपाः यायेत जग्गे याइमखु । मृत्यु संस्कारय् बलिं पीगु, पाखाजा खायेगु, घःसू यायेगु, न्हय्नुमा तयेगु थुज्वःगु विशिष्ट संस्कार नेवाःतय्के दु । आः मोहनिया हे सम्बन्धय् धायेगु खःसा नःला स्वनेगु, कूछिभ्वय्, स्याक्वत्याक्व, चालं धइगु नेवाःतय्गु खः । गनतक मालश्री धुनया सवाल दु, थ्व मेथाय् मदुगु हुनिं यानाः थ्व नं नेवाःतय्गु हे खः धकाः दावी यायेछिं । नेवाःतय् मालश्री धुन जक मखु, ऋतुऋतु पतिकं थीथी धुन दु । संगीतय् नं नेवाःत तःमिपिं हे खः । नेवाःत मूलतः भाषिक समुदाय जूसां छथासं च्वसेंलि संस्कृति व संस्कारय् सम्मिलन जुयावनीगु स्वाभाविक खः । छम्ह तामाङ बम्र्हूतय् गामय् च्वं वन धाःसा घेवा यायेगु थासय् श्राद्ध यायेगु नं यायेफु । श्राद्ध यायेगु सिकं सिदा थ्यंके थाकु धइगु खँ अथें चले जूगु मखु । थ्व ल्याखं नेवाःतय् संस्कृति, संस्कार, नखःचखः हनेगु परम्पराय् स्थानभेद, जातिभेद आदि थीथी दुसां मंकाःकथंया खँत नं आपाः दु, गुकिं नेवाः व गैर नेवाःया भेद जूवनी । नेवाः स्वायत्त राज्यया आन्दोलन लिपा नेवाःतय्के नेवाः राष्ट्रवादया भावना जागृत जूगु दु । नेपाःयात बहुराष्ट्रिय नेपाः धायेमाः धकाः मधेसया दलतसें ल्ह्वंगु खँ पाय्छि खः । थुकी हे हाकनं सत्ता संचालकतसें तःधंगु खतरा नं खंकाः तप्यंक अस्वीकार याःगु जक मखु, थुकियात नेपाः कुचा थलीगु षडयन्त्रया अंश नं धयाबिल । अथे खःसां आः थीथी जातिया दुने थःथःगु कथंया राष्ट्रवादया भावना जागृत जुयावयाच्वंगु दु । थुकथंया भावनां हे मोहनि व दशैं छगू हे मखु धइगु चेतना झीके ब्वलंगु खः । थुलि जकमखु, गुलिखे नेवाः खँग्वःयात खँय् भासं च्वयेबलय् नं भाय् महीसे नेवाः खँग्वः कथं हे छ्यलीगु नं थ्व हे नेवाः राष्ट्रवादी भावनाया लिच्वः खः । हनुमान थुज्वःगु दुगु चाया थलय् मत च्याकाः कुँ गयेकेगु व उगु हे कुँया धू मुंगुयात मोहनि सिन्हः धकाः जाकि सिन्हःसिकं न्ह्यः तिकेगु नेवाःतय्गु चलन खः । थ्व छगू तान्त्रिक विधान थें खनेदु । अनंलि नेवाःतय् बाहां स्यायेधुंकाः भ्वछिं जः च्वनाः सीकाःभू नं कायेमाः । कूछिभ्वय्यात दैत्यनाप ल्वायेत कूछि अर्थात् निमना बजिया भ्वय् नयेगु धाःसां थ्व कुलछि अर्थात कुलया सकलें च्वनाः भ्वय् नयेगु धाःगु धइगु खँ पाय्छि थें खनेदु । स्याक्वत्याक्व धइगु गुलि स्यायेफत उलि त्याइगु धकाः धइगु अर्थय् कयातःगु दु । थुगु दिनय् आगमय् द्यः स्वनातःथाय् बाहां स्यायेगु याइ । बाहां स्यायेगु थासय् चबाहां धकाः ख्यें तछ्याइपिं नं दु । तर आधुनिक इलय् बलि बी मयःपिसं नैंक्या तछ्यायेगु यानाहःगु दु । थ्व नेवाः चलन मखु । अनंलि चालं खुन्हु आगमय् स्वनाः पुज्याना तःगु खड्ग ज्वनाः पायो पिहां वयेमाःगु चलन दु । थीथी शक्तिपीठं नं पायो पिकायेगु याइ । पायो पिकायेगु क्वचायेकाः भुयुफसि पालेगु याइ । भुयुफसियात दैत्यया स्वरूपय् कयातःगु खनेदु । पायो पिहां वःगु धइगु ल्यं दनिपिं दैत्यत सिधयेकेत खः धइगु धापू दु । वास्तवय् नेवाःतय्गु मोहनि नखतय् शक्ति साधना हे खनेदु, मातृशक्तिया पूजा खनेदु । मेपिंसं थें द्यः भक्ति यानाः वरदान कायेगु धइगु खँ थ्व मखु । नेवाःतय्गु नखःचखः आपाः यानाः कौलाचार, वामाचार आदि सिद्धान्तपाखें प्रभावित खनेदु । थ्व नेवाःतय्गु हे स्वतन्त्र आविष्कार खः धकाः धाये फइमखु । तर थ्व परम्पराय् नेवाःतय्गु नं विशिष्ट योगदान दु वा अझ विकसित व परिष्कृत यायेगु ज्या जूगु दइ । थ्व खँ अध्ययन व अनुसन्धानया हे खँ जुल । झीसं दैत्य क्वःथलेगु वा दैत्य स्यायेगु धकाः धया । ज्याथःपिं नेवाःतसें महिषासुरयात म्हेखासुर धकाः धाःगु नं न्यना । भगवती द्यः नं स्वनिगलय् लिच्छविकालय् हे दयेकेबिउगु थें खनेदु । रेडियो नेपालं झीत महिषासुर वधया नाटक मचांनिसें न्यंका वयाच्वंगु दु । झी मचाबलय् खँय्त हे जूसां नं स्वनिगःया संस्कृतिइ हे दुबिनाः नेवाःत लिसे हे सत्तीना जुइपिं खँय् बम्र्हूत जूगुलिं महिषासुर वधयात झीसं झीगु परम्पराय् मदुगु खँ धकाः छक्वलं धाये मजिउनि । स्वसः दँनिसें स्वस्थानी बाखं नेवाःतय्सं थःगु हे भाय् व लिपिं ल्ह्ययाः ब्वनावयाच्वंगु दु । सत्यनारायणया धलं नं दंका हे वयाच्वंगु दु । अझ नेवाः भासं बेताल पच्चीसी व स्वीनिम्ह लापाचाया तन्त्र प्रभावित बाखंत नं दु धाःसा पुराणया साहित्य नाप नं नेवाःतय्गु सम्पर्क पुलांगु हे खनेदु । थ्व खँ नं विचारणीय खः ।"
https://nepalbhasatimes.com/25735,संस्कृति,  ,ख्वपय् कुमारी यात्रा सुरु,"ख्वप – ख्वपय् झिन्हुयंकं न्ह्याइगु कुमारी यात्रा म्हीग आइतवाःनिसें सुरु जुल । ख्वपय् मोहनि ताकाय् कुमारीया यात्रा याइगु खः । मोहनिया न्हापांगु न्हि कुन्हु हे ख्वप कुमारी माजुयात क्वाठण्डौया कुमारी छेँय् विधिवत रुपं झिन्हु तक सिंहासनय् तयाः न्हिंन्हिं हे पुजा व तलेजु भ्रमण याकीगु चलन दु ।                                                         नःलास्वां पीकुन्हुनिसें न्हिया न्हिथं सुथ न्हापां तलेजु लागाय् च्वंगु कुमारी चोकय् विराजमान याकाः वसपोलयात औपचारिक वसतय् तयातइ । मेबलय् धाःसा ख्वपय् कुमारी माजु उकथं कुमारीया थःगु हे द्यःछेँय् व कुमारीया सिंहासनय् च्वनेम्वाः । मोहनि जःछि थुकथं सिंहासनय् च्वनेगु झ्वलय् नवमिकुन्हु वसपोलं कुमारी छेँय् नं चिताइदारपिनि विशेष पुजा फये धुंकाः चासुख्यलय् च्वंम्ह माकःतय् कुमारीया नापं अन उकुन्हु छन्हुया लागिं च्वनीपिं झिम्ह कुमारी नापं इहि, इहिपा, ज्याजंक्व थेंज्याःगु पुजाविधि पूवंकाः प्रसाद ग्रहण याकाःलि हाकनं गुरुजु पल्टन सहित कुमारी चोक तलेजुया दरवार लागाय् थ्यंकी । चान्हय् चछि हे धइथें अन कुमारी चोकय् विशेष पुजा जुइ । उगु पुजा क्वचायेवं वसपोलयात सुजःद्यः मरः त्वालय् च्वंगु आदिपद्म महाविहार नापं बिराजमान याकी । अन हे मोहनिया ब्रम्हायणी ख्वाः सिलेत वइपिंसं दर्शन याइ । न्हिनय् वसपोलयात ब्रम्हायणी यंके धुंकाः कुमारी याः क्वचाइ ।"
https://nepalbhasatimes.com/24449,संस्कृति,  ,पञ्चदान व ख्वपय् थुकिया स्वरूप,"लक्ष्मीचन्द्र बज्राचार्य                                                          समाजय् शान्ति पलिस्था यायेया निंतिं त्याग चित्त मदयेकं मगाः । त्याग चित्त दयेकेत श्रद्धापूर्वक लय्लय्तायाः दान यायेमाः । दानया महत्वयात न्ह्यागु धर्मय् नं उतिकं हे च्वछायातःगु दु। व थें बुद्धधर्मय् नं आदिबुद्ध निसें कया शाक्यमुनि बुद्धतक नं दानयात न्हापांगु पारमी कथं महत्व बियातःगु दु। २५०० दँ न्ह्यः वसपोलं मंगलया विषयलय् जुयाच्वंगु विवाद ज्यंकेगु झ्वलय् देशना याना विज्याःगु मंगलसूत्रय् छगू मंगल थुकथं उल्लेख जुयाच्वंगु दु। दानञ्च धम्म चरिया च एतं मंगलं मुत्तम : अर्थात् दान यायेगु, धर्माचरण यायेगु थ्व उत्तम मंगल खः। प्राणीमात्रया दथुइ स्नेह, समझदारी, ब्वलनिगु दानयात बुद्धधर्मय् नं तःधंगु महत्व बियातःगु दु। उकिं बौद्धसमाजय् दानचित्त ब्वलंकेत थीथी नखःचखःया रूपय् हनेगु चलन दु थुपिं मध्ये छगू नखः खः पञ्चदान । पञ्चदानया म्हसिका : पञ्चदान धइगु गुंलाधर्मय् नेपाया बौद्धपिंसं हनीगु छगू तःधंगु नखः खः । दीपंकर तथागतयात त्वाःत्वालय् बिज्याकाः दान बीगु चलन दु। गुंलाथ्व श्रावण शुक्ल अष्टमी कुन्हु यलय् पञ्चदान हनिगु चलन दुसा थिमि, भोँतय् व ख्वपय् श्रावण कृष्ण गु“लाया त्रयोदशी खुन्हु हनेगु परम्परा दु। थ्व दिनय् पूजा, भोजन, वास व न्हिथंयात माःगु मुलु सुका, लाखि, तुफि, काषाय्वस्त्र, आसन नापं पान(साखःति पञ्चामृत) नं दान याइगु जूगुलिं पञ्चदान धाइगु चलन दु। अथे हे पं (पृथ्वी) ज (उत्पन्न जूगु) दान बीगु जूगुलिं नं पंचदान धाई । बोलिचालिया भासं पजरां नं धाइगु चलन दु। अथे हे सुथय् दान यायेबलय् सत्ययुग दान यानागुया फल, न्हिनय् दान यायेबलय् त्रेतायुगय् दान यानागुया फल, सन्ध्या इलय् दान यायेबलय् द्वापरयुगय् दान यानागुया फल अलय् बाचा इलय् दान यायेबलय् कलियुगय् दान यानागुया फल दइगु धकाः प्यंगू युगया संयोग चूलाःगु जूगुलिं युगचह्रे नं धाई । बोलिचालिया भाषं जुगचह्रे धकाः नं धाइगु चलन दु । पञ्चदानया धार्मिक पृष्ठभूमि : बुद्धधर्म कथं सूत्रपिटकया छगू निकाय दीघनिकायया महापदान सूत्रय् विपस्सी, शिखी, विश्वभू क्रकुचछन्द, कोणागमन, कश्यप बुद्ध व शाक्यमुनि बुद्धपिनिगु नां उल्लेख जुयाच्वंगु दु। वसपोल बुद्धपिं मध्ये शाक्यमुनि बुद्धया दीपंकर बुद्धनापं स्वापू दूगु जुयाच्वन । छाय्धाःसा शाक्यमुनि बुद्धं वसपोलयाके बुद्धत्वया निंतिं आशिका याना बिज्यागु खँ पालिग्रन्थय् उल्लेख जुयाच्वंगु दु। उकिं दीपंकर बुद्धं स्यनाबिज्यागु पुण्यकार्यया रूपय् थ्व पजरांयात नेपाया बौद्धपिसं हनावयाच्वंगु दु। लिसें शाक्यमुनि बुद्धं मंगलसूत्रय् उल्लेख यानाबिज्याःगु दानधर्मयात निरन्तरता बियाच्वंगु खनेदु। पञ्चदानया सम्बन्धय् बौद्धधर्मय् उल्लेख जुयाच्वंगु घटना नं लुमंकेबहः जू । प्यंगू असंख्य व छगू कल्प न्ह्यः दीपावति नगरया जुजु अर्चिष्मानया महारानी सुदीपा गर्भवती जुया दशमास पूर्ण जूसेंलि छन्हू पद्मिनी धइगु क्यवय् चाःहिउ वन । चाःहिउहिउं क्यवया दथृुइ थ्यंबलय् अन छगू पुखुली व्हयाच्वंगु पलेस्वांया द्यःने मत छप्वाः थिनाच्वंगु महारानीं खन । उकियात कायेगु मनंतुना पुखुलिइ कुहां वन । मत न्ह्यःने वयेवं खुशी जुयाः उकियात थीवं हे महारानीयात प्रसब वेदना जुल । उगु इलय् महारानीं स्वीनिता लक्षणं पूर्णम्ह काय्मचा जन्म बिल । दीपया कारणं जन्म जूगुलिं मचाया नां नं दीपंकर जुल । छन्हु वसपोल भिक्षाटन बिज्याःगु इलय् किंसुक बनय् च्वनाच्वंपिं माकःतय् जुजु ज्ञानकर धइम्ह माकलं फँसि दान यात । थुकिया पुण्यं मरण लिपा धर्मश्री धायेका मनूया कुलय् जन्म जुल । धर्मश्री मचाबलय् म्हिताच्वंगु इलय् दीपंकर बुद्ध भिक्षाटन बिज्यात । थःके दान यायेगु छुं मदुगुलिं व मचां दीपंकर बुद्धयात धू छपासः दान बिल । शुद्ध काय्, वाक् व चित्तं दान बिउगु फलं दीपंकर बुद्धया भविष्यवाणी कथं धर्मश्री लिपाया जन्मय् दीपावती नगरया सर्वानन्द धयाम्ह चक्रवर्ती जुजु जुल । सर्वानन्द जुजुया दानधर्म : छन्हु सर्वानन्द जुजुं दरवारय् हे दानशाला दयेका दीपंकर बुद्धयात भिक्षुसंघ सहित निमन्त्रणा याना बिज्याकल । उबलय् लाक्क अन याकःमिसा छम्ह नं जुजुया दानधर्मय् भाग थ्याके धकाः वयाच्वंगु जुयाच्वन । दीपंकर बुद्धं उम्ह मिसां तसकं दुःख सियाः कमय् याना ल्यं दुगु धेबां थ्व दान यायेत्यंगु जुयाः जुजुं बिउगु दान ग्रहण मयासें व याकःमिसाया दान स्वीकार यानाबिज्यात । थ्व खँ जुजुं सियेवं जुजु लोहकार (कामी) या ज्यासलय् ज्या याःवन । ज्यासना प्राप्त जूगु ध्यबां दीपंकर सहित सर्वसंघपिन्त दान बिया बिज्यात । दीपंकर बुद्धं थ्व दानकीर्ति कल्पानुकल्पतक्क स्थिर जुयाः संसार न्यंक प्रचार जुइमाः धका सर्वानन्द जुजुयात आशिर्वाद बियाबिज्यात । थ्व अतीतया खँयात लुमंकाः झीथाय् पञ्चदान यायेगु चलन वःगु खः । पञ्चदानया ऐतिहासिक पृष्ठभूमि : भाषा वंशावली कथं जुजु विक्रमदेवं नेपाल मण्डलय् बौद्धधर्म मानेयाइपिं जनतायात श्रावण शुक्ल प्रतिपदानिसें लछियंक गुँलाधर्म (गुरुंकंगु ज्ञान पालन यासें बौद्धधर्मया शील रक्षा यायेगुयात गुँला धयातःगु दु ) माने याकल । नापं श्रावण कृष्णपक्ष त्रयोदशी खुन्हु अन्नदान यायेगु परम्परा नं चलेयात धइगु उल्लेख दु । ख्वपय् पञ्चदान : स्वनिगःया ऐतिहासिक लागा ख्वपय् नं श्रावण कृष्ण पक्ष त्रयोदशी खुन्हु पञ्चदान यायेगु चलन दु। तर थुकियात व्यवस्थित यानाः चले यायेगु परम्परा जुजु जगज्योति मल्लया पालय्निसें जूगु खः धइगु इतिहास अध्ययन यायेवले सीदु। (क) ख्वपय् पञ्चदान विधि : ने.सं. ७३० सालय् तःधिछेँया जयदेव बज्राचार्य दँय् छकः दीपंकर तथागतया प्रतिमायात पूजा याना पञ्चदान बियेगु व श्रद्धालु देशवासीपिन्त नं बहाबहिली च्वना पञ्चदान बीकेगु धका बिन्ति याबले सकल मन्त्रीपिं नापं छलफल याना जुजुया आज्ञाकथं व्यवस्थित रूपं पञ्चदान बियेगु शुरु जुल । थ्व परम्परा व्यवस्थित रूपं थौंतक नं जनस्तरय् न्ह्याना वयाच्वंगु दु । थुगु पञ्चदानया विधि कथं दीपंकर जात्रा याये प्यन्हु न्ह्यः मूलम्ह दीपंकरया थाय्पा आजु सहित दशनायकपिं तःधिछेँया जजमानया नायःया थासय् वयाः स्वां तःवइगु चलन दु।अथे हे पञ्चदानया न्हिखुन्हु तःधिछेँया नायकपिं वयाः न्हापां सूर्यमढी त्वालय् न्याम्ह दीपंकरपिन्त तुति लिचायेका, दबुली बिज्याका पूजा याइ । अले आदिपद्य महाविहारया क्वापा देवतायात नं पूजा याइ । उकिं लिपा थाय्पा आजु सहित ख्वप देया सकल बज्राचार्य, बुद्धाचार्य व शाक्यपिन्त (बुद्धपुत्र भाःपा) दानप्रदानया रूपय् पञ्चदान ज्याझ्व न्ह्याकेगु परम्परा दु । (ख) ख्वपय् दीपंकर बिज्याका पञ्चदान याइगु लँपु : पञ्चदान विधि सिधयेका सूर्यमढीनिसें पञ्चदान यायेगु ज्याझ्वः न्ह्याकेगु परम्परा दु। सूर्यमढी शुरु जुया छसिकथं जेँला, कमिचा गल्ली, तला तुंथी (दत्तात्री ल्यूनेया दबुली), सलाँगणेद्यो न्ह्यःनय, सकुलाँ, गछेँ, नवदुर्गा द्योछेँ न्ह्यःनय् पञ्चदान याइ । उकिं लिपा नगांचा–क्वाठण्डौ दबुली–नासःचा– विश्वकर्मा छेँ –तचपाल दबुली पञ्चदान याइ । अनंलिपा गुच्चात्वा–हाकुचिबाहा द्यः न्ह्यःनय्–ख्वाना भैलद्योया न्ह्यःनय्–बेखाल–ओमबहा पिने – इनाचा– पतिंगा–खँचा–गोल्मढी–सुकुध्वाकाय् पञ्चदान याइ । उकिं लिपा हानं थालाछें– महालक्ष्मी – भोलाछेँ – छुँमाल – चोछेँ – ञालादेगः– चासुख्य – तःधिछेँ – बहाछेँ – लाय्कु – लाय्कुध्वाकाय् नं पञ्चदान यायेगु चलन दु। अथे हे थन सिधयेका खौमा – लोकेश्वर – इताछेँ तँक्वने – थथुबही – कुथुबही – भार्वाचो – तेखाचो – वंशगोपालय् नं पञ्चदान याई । उकिं लिपा मंगलाछेँ – नासमना दबु – ताँलाक्व –बोलाछेँ – लाक्वलाछेँ सिधयेका टौमढी थ्यंका क्वचाइ । थनं लिपा बाजागाजा सहित लसकुस याना द्यःछेँ दुकयालिं थुगु पञ्चदान क्वचाइ । थुकथं ख्वप लागाय् पञ्चदान थनया अप्वः धइथें त्वाःत्वालय् दान प्रदान याना मानेयाइ । थुगु ज्याझ्वलय् थनया शाक्य,बज्राचार्य व बुद्धाचार्य जक मखु प्रजापती, ज्यापुजाती, मानन्धर, चित्रकार, रंजितकार, श्रेष्ठ जातिपिं, गुम्हं गुम्हं ब्राम्हण जातिपिसं नं पञ्चदान यायेगु थन परम्परा दु। अन्तय् : पञ्चदान बौद्धपिनि नखः जक मखु। नेपाःया छगू मौलिक संस्कृति नं खः । पञ्चदान सम्बन्धय् विद्वान्पिसं थप अध्ययन अनुसन्धान यानाः न्ह्यब्वये फत धासा थुकिं बौद्धपिनिगु जक मखु नेपाः देया उत्कृष्ट संस्कृति उजागर जुइ । उकिं थुकियात झी सकसिनं जोगेयाना तयेमाः । तन मन धन तयाः थुकियात गुहालि यायेफुसा झीगु गौरव लिपा थ्यंक ल्यनाच्वनी । सन्दर्भ सामग्री : १) नेपालय् बुद्धधर्म (प्रथम भाग)–भिक्षु सुदर्शन २) दीपंकर व ख्वपया पञ्चदान नखः–हेराचन्द्र बज्राचार्य ३) गुँलाया महात्म्य, सद्धर्मराज बज्राचार्य, पलेस्वाँ, वर्ष १० अंक १५,२०५५ ४) पञ्चदान– धर्मसुन्दर बज्राचार्य, थिमि (२०५५)"
https://nepalbhasatimes.com/24490,संस्कृति,  ,लोपोन्मुख अवस्थाय् म्वाय्लि,"यचु शाक्य                                                          धाइ नेवाःत साहित्य, कला, संस्कृतिइ यक्व हे तःमि । नेवाः समुदायय् संगीत, प्याखं, कला, साहित्य, संस्कृतिइ यक्व हे तःमि धकाः धाइगु खँय् छुं मतान्तर मदु। नखःचखः, जात्रापर्व जक मखु जन्मनिसें मृत्यु संस्कारय्तक नं थीथीकथंया बाजंया छ् यलाबुला जुया वयाच्वंगु दु । पररम्परागत रुपं परापूर्वकालनिसें थौंया इलय् तक छ्यलाबुलाय् वयाच्वंगु थज्याःगु गुलिखे सांस्कृतिक महत्वया बाजं थौं वयाः लोप जुइधुंकूगु दुसा गुलिखे बाजं लोप जुया वनीगु अवस्थाय् थ्यनाच्वंगु दु। थथे हे लोप जुया वनीगु अवस्थाय् थ्यनाच्वंगु बाजंमध्ये छता खः म्वाय्लि । थ्व म्वाय्लि सुर बाजं खःसा थ्व बाजं कपाली समुदायं पुइगु याना वयाच्वंगु दु। म्वाय्लि बाजं पुयाः भिंगु ज्या वा साइतया ज्याझ्वः न्ह्याकेगु चलन दु। येँयाःया इलय् कुमारि माजुयात कुमारि छेँय् नं पित हइबलय् थ्व म्वाय्लि बाजं मदयेक मगाः । अथे हे बुंगद्यः सालीबलय्, इहिपा, ज्याःजंक्व, दीप्याखं, गुंला थेंज्याःगु पर्वया इलय् नं म्वाय्लि पुइगु याः । म्वाय्लि बाजं थीथी प्रकारया दु। कोकिल, पुजा, गुजराति, भमरा आदि थीथी प्रकारया म्वाय्लि दु। नेपालभाषाया ख्यलय् अतिकं लोकंह्वाःगु म्येँ ‘राजमति कुमति’इ ‘गुजराति पुयेकाः, राजमति ब्याहा याना बिउ …. !’ धइगु लाइन दु। थौं वयाः पाश्चात्य संस्कृति व संगीतया प्रभावया कारणं यानाः म्वाय् लिया थाय् ट्रम्पेट व क्लारिनेटं थाय् कया हयाच्वंगु दु। इहिपा थेंज्याःगु लसताया ज्या याइबलय् म्वाय्लिया थासय् बाछै बाजं (ब्रास बैण्ड) हे अप्वः छ्यलेगु याना हयाच्वंगु दु। गुंलाया इलय् नं धाः व नाय्खिं थाइबलय् तकं म्वाय्लिया सः ताये मदया वनेधुंकल । उकिया थासय् नं बाछै बाजं हे अप्वः छ्यलेगु याना हःगु दु। थ्व म्वाय्लि बाजं लोप जुया वनीगु अवस्थाय् थ्यंगुया थीथी कारणमध्ये छता ताःई न्ह्यवंनिसें थुकियात न्हू पुस्ताय् हस्तान्तरण जुइमफुगुलिं हे खः धइगु सी दु। येँय् ला थ्व म्वाय्लि पुइपिं द हे मदयेधुंकल, यलय् धाःसा छम्ह, निम्ह दनि अथे हे ख्वपय् छुं भचा पुइ सःपिं दनि । उकीमध्ये नं ल्याय्म्ह पुस्ताया द हे मदु धाःसां जिउ । आः दुपिं नं गुलिखे वादकत न्हापा थें पुइ मफया वनेधुंकूपिं हे दु । थ्व बाजं थुकथं लोपोन्मुख अवस्थाय् थ्यंगुया लिउने मूल निगू कारण खनेदु। छगू ला पश्चिमी संस्कृतिया प्रभावया कारणं म्वाय्लिया थाय् मेगु बाजनं कया हःगु खने दु। मेगु नेवाः समुदायय् दुने खने दयाच्वंगु जातीय भेदभावया कारण नं खः ।पुलांगु धारया विचाः कुबियाच्वंपिंसं थ्व बाजं ला थ्व जातियागु खः । थःपिं थजात व थ्व बाजं पुइपिं क्वजात धकाः यानाच्वंगु भेदभावया कारणं हे थौं म्वाय् लि बाजंया अस्तित्व नं संकटय् लाः वंगु खः । थथे हे थजात व क्वजातया भेदभावया कारणं यानाः थौंया न्हू पुस्तां थ्व बाजं सयेकेगुपाखे उलि ध्यान बियामच्वंगु खः धइगु धापू छुं म्वाय्लि पुइपिं वादकपिनिगु दु । यदि थथे हे जुयाच्वन धाःसा छन्हु अवश्य नं थ्व बाजं पूर्णरुपं हे लोप वनीगु निश्चित दु। थ्व धइगु नेवाः संस्कृति, सभ्यता, पहिचानया अस्तित्वया निंतिं जुइगु तःधंगु क्षति खः धाःसां छुं पाइमखु। ख्वपया म्वाय्लि वादक नापं काठमाडौं विश्वविद्यालयया लोकबाजाया छम्ह विद्यार्थी रवि कपाली थ्व हे म्वाय्लिया संरक्षणया निंतिं न्ह्यचिलाच्वंम्ह छम्ह ल्याय्म्ह खः । वय्कःया अबु मदुम्ह गुरु कान्छा गुणकाजी कपाली न्हापा येँय् थ्यंक वयाः येँयाःया कुमारि जात्राया इलय् म्वाय्लि पू वइगु वय्कलं कनादिल । आतक नं कुमारि पिकाइबलय् येँय् म्वाय्लि पुइपिं मदुगुलिं ख्वपंनिसें वयाः म्वाय्लि पुइगु यानाच्वंगु दु। वय्कः रवि कपालीं आः थःगु जातिइ जक सीमित मजुसे स्यनेमाःगु व थम्हं स्यना नं वयाच्वनागु खँ कनादिल । थुकिया निंतिं नेवाः समुदाय दुने खने दयाच्वंगु भेदभावं जालं पिहां वयाः जागरुक जुइमाःगु आवश्यक जुइधुंकूगु दु। बाजं ल्यना च्वन धाःसा संस्कृति नं ल्यनी, संस्कृति ल्यन धाःसा गु सभ्यता नं ल्यनी अले जक सकलें नेवाः जुयाः गर्व यायेगु व उकिया अस्तित्व नं दइ । धाः व म्वाय्लिया स्वापू धाःबाजंलिसें थाइगु मूल सुर बाजं म्वाय्लि खः धकाः प्राचीनकालनिसें हे थुकियात छ्यलेगु याना हयाच्वंगु खः । लिपा वयाः पश्चिमी संस्कृतिया प्रभावं म्वाय्लिया थाय् ट्रम्पेट व क्लारिनेटं कया हल । थथे जुजुं आः गुंलाबाजं नापं म्वाय्लि पुइगु धइगु लोप हे जुइधुंकल धाःसां छुं मपाः । थुकिं यानाः गुलिखेसित ला ट्रम्पेट धइगु हे म्वाय्लि खः धइगु भ्रम तकं ब्वलनाच्वंगु खनेदु। म्वाय्लिया थासय् ट्रम्पेट-क्लारिनेट थेंज्याःगु सुर बाजं छ्यलाः धाःबाजं म्वानाच्वंसां नेवाः समुदायं पिने च्वंपिं संगीतया अध्ययनकर्मितय्सं थुकियात विदेशी बाजंकथं काइपिं नं अप्वया वनाच्वंगु खनेदु । थज्याःगु थीथी कारणं यानाः त्रिभुवन विश्वविद्यालय-काठमाडौं विश्वविद्यालयया लोक संगीत संकायय् तकं धाःबाजंया बारे पूर्णरुपं तथ्य दुहां वये फुगु मदु, स्यने फुगु अवस्था मदु। वंगु छुं दँ थुखे थीथी गुंला बाजं खलःयापिंसं म्वाय्लिया थासय् बासुरि पुयाः धाःबाजं थायेगु याना हयाच्वंगु खनेदु। थ्व धाःसा सकारात्मक अले च्वछायेबहगु नापं बांलाःगु पलाः कथं कायेमाः । (च्वमि धाःबाजं सफूया च्वमिनापं लोकबाजा संगीतकःमि खः ।)"
https://nepalbhasatimes.com/24499,संस्कृति,  ,नेवाः बौद्ध नखः – पञ्जरां,"उर्मिला ताम्राकार                                                          ‘दानं विभूषणं लोके दानं दुर्गतिनिवारणम् । दानं स्वर्गस्य सोपानं दानं शान्तिकरं शुभम् ।।’ थुगु गाथा नेपालमण्डलय् पञ्जरां (जुगःचःह्रे) कुन्हु पञ्जरां काःवइपिं शाक्य तथा वज्राचार्य गुरुजुपिंसं ब्वना वइगु दान गाथाया छगू अंश खः । थुगु गाथाय् दानयात अतिकं प्रशंसा यानाः थथे धयातःगु दु :- ‘दान हे थ्व लोकया तिसा खः, दान हे दुर्गति निवारण खः, दान हे स्वर्गया त्वाथः खः, दानं हे शान्ति शुभ याइ ।’ बौद्ध धर्मकथं संसार-चक्रपाखें मुक्त जुयाः बुद्धत्व प्राप्त यायेत पुरे यायेमाःगु न्हापांगु पारमिता धइगु दानपारमिता खः । देवलोकय् उत्पन्न जुइगु व दिव्य सम्पत्ति प्राप्त जुइगु छगू कारण नं दान खः । (क्रोध वर्ग, ध. प.) मनुष्य जन्मय् पुण्य कमे यायेगु ह्वःताः चूलाइगु नं दानं हे खः । अले दान याइम्हेसित दानया फल थुकथं प्राप्त जुइ । १. व यक्व मनूतय् प्रिय जुइ । २. वयाथाय् सत्पुरुषपिं वये वने याइ । ३. न्ह्यागु परिषदय् नं छ्यं धस्वाकाः निर्भिक जुयाः च्वने फइ । ४. मृत्यु लिपा स्वर्गलोकय् उत्पन्न जुयाः चीरकालतक सुख अनुभव याये खनी । (सिंहसेनापति–सुत्त अं नि.) ‘पञ्जरां’ नेपालमण्डलय् नेवाः बौद्धतय्सं दानया हे नामं हनीगु छगू अतिकं महत्वपूर्णगु मौलिक बौद्ध नखः खः । थ्व नखः यलय् गुंलाथ्व अष्टमीकुन्हु ‘यल पञ्जरां’या नामं न्यायेकीगु खःसा येँ, किपू, थिमि, ख्वप व भ्वँतय् गुंलागा त्रयोदशिकुन्हु न्यायेकी । अथेहे स्वनिगलं पिने पाल्पा, तानसेन, पोखरा तथा तिब्बतया मुख्य केन्द्र ल्हासाय्तकं थ्व हे दिंकुन्हु पञ्जरां नखः न्यायेकेगु चलन दु। थ्व नखःकुन्हु शाक्यभिक्षु तथा वज्राचार्य गुरुजुपिं सर्वसंघया कुलपुत्रपिंसं पञ्जरां काः वइ । प्रव्रज्या सम्वरया अभिषेक कया मतःपिंसं पञ्जरां काःवये दइमखु। शाक्य, वज्राचार्य तथा सकल नेवाः बौद्ध जयमांपिंसं दान बी । थुगु दिनय् सकल बौद्धतय् छेँखा-छेँखापतिं, बहाः बहिलिइ, दुवातय् दानशाला हे दयेकाः दिपंकर बुद्ध, बोद्धिसत्व, लोकेश्वर, तारा, करुणामय, बसुन्धरा, शाक्यमुनि बुद्धया प्रतिमा, फुलदानी, गुलुपाः पौभाः आदि धायेक ब्वयाः दान बीगु सामग्री दक्वं तयार याना तइ । थ्वकुन्हु विशेष यानाः दान बीगु सामग्री धइगु जाकि, वा, छ्व, माय्, कय्गू, हलः, बलः, गुलः, सूमरी, सिसाबुसा, अम्बः, चि आदि खः । थ्व बाहेकं मेमेगु वस्तुत गथेकि चकलेट, सिसाकलम, डटपेन, रुमाल, आदि अनेक वस्तु नं दान बीगु चलन दु ‘पञ्जरां’ खँग्वःया उत्पत्ति तथा थुकिया शाब्दिक अर्थयात कयाः विद्वानवर्गपिंसं थःथःगुकथंया धारणा न्ह्यब्वयातःगु दु। गथेकि पञ्जदां, पिण्डजादान, पब्जादान, पञ्जादान, पञ्जरां, पञ्चदान आदि । गुम्हसिनं पृथ्वीइ उत्पन्न जूगु जाकि, बूबः, सिसाबुसा आदि वस्तु दान याइगुलिं पञ्जदान धाःगु खः धका धयातल । पं. बद्रीरत्न वज्राचार्ययाकथं पूजा, भोजन, पान, वासः व न्हिंन्हिं ज्याख्यलय् छ्यलेत माःगु न्याताजि वस्तु दान याइगुलिं पञ्चदान धाःगु खः । हेमराज शाक्यजुयाकथं भिंगु मार्सि जाकिया खीर दयेकाः श्रद्धापूर्वक थःगु ल्हातिं आर्य संघयात दान बीगु जूगुलिं पञ्जादां धाःगु खः ‘धम्मपद अट्ठकथा’य् धयातःकथं न्हापा पञ्चाग्गदायक धइम्ह छम्ह ब्राम्हणं थःगु बुँइ बालि पी धुंकाःनिसें वा सुयाः जाकि दयेका जा नयेबलय् तक याना न्यान्हु अग्रगु दान बी । बुँइ बालि याये धुनेसाथं खेतग्ग, दाइँ याइबलय् खलग्गा, भण्डारय् तयेबलय् खल भण्डग्गा, वा हया थलय् तइबलय् कुम्भाग अले जा थुयाः देमाय् तयाः न्ह्यःने तये हइबलय् पातग्गा धाइगु न्हापांगु दान बी । दान सत्कारपूर्वक बीमाः, स्वचित्त स्वमनं बीमाः, थःत यःगु वस्तु बीमाः, हाकनं हाकनं काः वयेमा धइगु चित्त तयाः बीमाः, थःत नं मेपिंत नं आघात मजुइकथं बीमाः । यदि थुकथं दान बीफत धाःसा दानया फल नं महान जुइ । उकिं पञ्चअग्रदान धकाः वा पी धुसांनिसें खीर भोजन तयार जुइबलय्तक श्रद्धापूर्वक न्याक्वतक ल्हातं दान बीगु परम्पराकथं पञ्जादान-पञ्जरां जूवंगु जुइफु । नेपालय् पञ्जरां नखः गबलेनिसें शुरु जूगु खः धकाः थ्याक्क धाये मफुसां थ्व नखः प्राचीनकालनिसें हे हना वयाच्वंगु धाःसा पक्का खः । छाय्कि सक्वया वज्रयोगिनीय् द्यःयाथाय् भ्वपुइकातःगु खासि व दिपंकर बुद्धया छ्यं थुकिया प्रमाण खः धइगु जितः ताः । अथे हे पञ्जरां कुन्हु मरु त्वाःया ताम्राकारतय्गु तःचतं गुथिया तसकं पुलांगु छगः खासिइ जिर्णो द्वार ने.सं. १ धकाः च्वयातःगु दुगु जुयाच्वन । अथे हे थुकिया ल्याःचाः च्वयातःगु यक्व हे तालपत्रत नं दु। थुकुन्हु मरु त्वाःया ताम्राकारतय्सं मरु दथुइ लाक्क तःधंक सिँयागु दानशाला हे ग्वयाः नीसी यानाः, शुद्धगु वसतं पुनाः छुं हे मनसे न्हिछियंकं हे छम्हेसिनं दान यानाच्वनी । अन्त्यय् फूबरे वलकि ल्यं दुगु जाकि दक्वं दान यानाः दानया ज्या क्वचायेकी । पञ्जरांकुन्हु मरुइ ग्वइगु सिँयागु दानशाला अर्थात काण्ठमण्डपपाखें हे काठमाडौं शहर अर्थात येँ देयया नां ‘काष्ठमण्डप’ जूवंगु धाइ । थौं कन्हय् या मरुसतः दुगु थासय् यक्व न्हापा ‘काष्ठमण्डप महाविहार’ धइगु तःधंगु विहार दुगु धइगु खँ जिं न्यना तयागु दु। भाजु जोन के. लकं नं ‘बुद्धिष्ट मोनाष्टरिज अफ नेपाल’ नांया थःगु सफुतिइ थन काष्ठमण्डप धइगु विहार दुगु खँ न्ह्यथनातःगु दु। थ्व हे लागाय् पद्मपाणि लोकेश्वरया रुपय् क्वाःपाःद्यः, मञ्जुश्री, मांकाःद्यः, गनेद्यः, अमिताभ बुद्ध दुगु त्वरं, प्रवेशद्वारय्तः धिकःपिं सिंह, गःकुति (गन्धकुटी) आदि दुगुलिं थन न्हापा तःधंगु हे विहार दुगु खयेमाः धका धायेथाय् लँ दु। अथे हे २०७२ सालया भुखाय् लिपा दुरहाम विश्वविद्यालयया प्रोफेसर रोविन कनिंघमया नेतृत्वय् जूगु पुरातात्विक सर्वे क्षणय् नं थ्व मरुसतःया जग बाइस सय दँ पुलां जूगु खँ न्ह्यःने वःगु दु। अथे जूगुलिं न्हापांनिसे हे थन दानशाला ग्वयाः पञ्जरां बीगु चलन दुगु जुइमाः धकाः धायेछिं । थ्व पञ्जरां नखः विशेष यानाः तथागत दिपंकर बुद्धनाप स्वापू दुगु नखः खः । दान बीत दकलय् न्हापां दिपंकर बुद्धया प्रतिमाय् पूजा यानाः दानप्रदान याये धुंका तिनि मेमेपिंत दान याइ । परापूर्वकालय् दिपंकर तथागत उत्पन्न जूबलय् शाक्यमुनि बुद्ध मेघमानव (सुमेध ऋषी), ज्ञानकर माकः, धर्मश्री तथा सर्वानन्द जुजुया रुपय् प्यक्वतक जन्म जुयाः दान पारमिता पूरा याःगु जुयाच्वन । दकलय् लिपा सर्वानन्द जुजु जुयाः जन्म जूबलय् थःगु राजदरवारय् दानशाला ग्वयाः दिपंकर बुद्धसहित चय्द्वः भिक्षुसंघयात प्रशन्नशील विहारनिसें यात्रा याना बिज्याकाः बाद्यवादनसहित ध्वजा पताका ब्वयेकाः, छत्रं कुयेकाः, च्वाम्वलं गायेकाः, स्वां–सिन्हः, जाकि ह्वलाः अत्यन्त श्रद्धापूर्वक पूजा सत्कार यानाः भोजन, वस्त्र, पान तथा वासः दान याना बिज्याःगु खः । सर्वानन्द जुजुया श्रद्धा भाव खनाः दिपंकर तथागत अत्यन्त प्रसन्न जुयाः ‘थनिंनिसें छ बुद्धपुत्र जुल, अले छंगु थ्व दान कीर्ति कल्पान्तक नं स्थीर जुयाः संसारय् प्रचार जुया च्वनेमा’, धकाः दानया महात्म्य ‘दानगाथा’ आज्ञा जुया बिज्यात धकाः अवदानय् उल्लेख जुयाच्वंगु दु। नेपालमण्डलया पञ्जरां नखः नं थ्व हे सर्वानन्द जुजुया बाखंपाखें प्रभावित जुयाच्वंगु खनेदु । दान गुकथं बीमाः धइगु खँय् अंगुत्तर निकायय् स्पष्टरुपं थथे धयातःगु दुः ‘दान सत्कारपूर्वक बीमाः, स्वचित्त स्वमनं बीमाः, थःत यःगु वस्तु बीमाः, हाकनं हाकनं काः वयेमा धइगु चित्त तयाः बीमाः, थःत नं मेपिंत नं आघात मजुइकथं बीमाः । यदि थुकथं दान बीफत धाःसा दानया फल नं महान जुइ ।’ नेवाः बौद्धतय् दान बीगु संस्कार नं अतिकं उच्च खनेदु। दान बीबलय् दातापिंसं अतिकं श्रद्धापूर्वक, आदर, गौरव तयाः सत्कार यानाः दान काःवःपिं शाक्य वज्राचार्य कुलपुत्रपिंत सिन्हः तिकाः स्वां छाया, धुं, धुपाँय् ग्वःजा जजंका आदि तया पञ्चोपचार पूजा यानाः दान बीगु याइ । गुलुपाः, खीर भोजननापं दान दक्षिणा नं बी । दान काःवइपिं गुरुजुपिसं आयु वृद्धि, यशो वृद्धि, जनधन, सन्तान प्राप्त जुइमा धकाः शुभ आशिर्वाद बीगु याइ । थुकथं अतिकं सम्मानपूर्वक हनावयाच्वंगु पञ्जरां नखः छुं दशक न्ह्यः झण्डै लोप जुयावनीगु अवस्थाय् थ्यनेधुंकूगु खः । लिसें थुकी आपालं विकृति विसंगति नं दुहां वयेवं थुकिया महत्व बुलुहुं पाः जुया वनाच्वंगु खनेदत । थज्याःगु हे खँयात वाःचायेकाः पञ्जरां नखःयात मर्यादित रुपं हना यंकेया निंतिं हनेबहम्ह श्रद्धेय गुरुवर प्रा. डा. नरेशमान वज्राचार्यजुया नेतृत्वय् छगू कार्यसमिति गठन यानाः बि.सं. २०६४ सालंनिसें न्ह्याकूगु ‘सामुहिक पञ्चदानया अभियान’ थौं तक नं निरन्तररुपं न्ह्याना हे च्वंगु दु। थुकथं सामूहिक पञ्चदान अभियानपाखें संकलन जूगु दान रकम लुम्बिनीइ निर्माण जुयाच्वंगु नेपाल वज्रयान महाविहारया निंतिं समर्पण याना वयाच्वंगु जुल । दकलय् न्हापां थुकथं न्ह्याकूगु सामुहिक पञ्चदानपाखें संकलन जूगु ११ गू लाख दामं पुसा पिउगु नेपाल वज्रयान महाविहार थौं तक थ्यंबलय् निर्माणया ज्या ८० प्रतिशतं मल्याक पूवनेधुंकूगु जुल । आः ल्यं दुगु दक्वं ज्या पूवंकेया लागि आर्थिक सहयोगया अपिलयासें थ्व हे वइगु भदौ ११ गते, गुंलागा त्रयोदशि बुधवाःकुन्हु सकल शाक्य, वज्राचार्य गुरुजु-गुरुमांजुपिं सामूहिक पञ्जरां काः बिज्यायेत्यंगु दु। न्हापा न्हापाया पञ्जरां बलय् थें थुगुसी नं सकलसिनं उत्साहपूर्वक ब्वति कयाः दान याना बिज्याइ-दी धइगु भलसा कयाच्वना । ‘मूर्खतय्सं जक दानया प्रशंसा याइमखु, धीर पण्डितपिंसं दानया अनुमोदन यानाः, दानया पुण्यं परलोकय् सुख प्राप्त याइ ।’ (लोक वर्ग, ध.प., गा. नं. १७७) सकसियां भिं जुइमा । (च्वमि नेपाल परम्परागत बौद्ध धर्म संघ, येँ कचाया दुजः खः)"
https://nepalbhasatimes.com/12051,संस्कृति,११३८ ञलाथ्व सप्तमी,बजाःभावं स्वनिगःया जात्रा न्ह्याकेत समस्या,"येँ – स्वनिगःया जात्रा पर्व न्ह्याकेत हाथ्या वयाच्वंगु खँ धाःगु दु । म्हिगः मजिपाः लाखे व्यवस्थापन समितिं ग्वसाः ग्वःगु अन्तक्र्रिया ज्याझ्वलय् उगु खँ धाःगु खः । देशय् अप्वया वनाच्वंगु बजाःभाःया कारणं जात्रा पर्वयात निरन्तरता बीत थाकुयाच्वंगु खँ धाःगु दु ।                                                         प्रतिनिधिसभा सदस्य जीवनराम श्रेष्ठं प्राचीन इलंनिसें पूर्वजं दयेका थकूगु थीथी कला, संस्कृतिं नेपाःया सभ्यताया विशिष्ट पहिचान कायम यानाच्वंगु दु धासें यँयाःया झ्वलय् जुइगु फुक्कं कथंया जात्राय् सरकारं लगानी अप्वयेकेमाःगु खँय् बः बियादिल । गुथि संस्थान सञ्चालक समितिया दुजः रामशरण डंगोलं जात्रा पर्वया संरक्षण यानाः उकियात निरन्तर न्ह्याकेत थापना जूगु गुथिया आपालं धइथें जग्गा रैकरय् परिणत जुयाः आम्दानीया स्रोत म्हो जुया वनाच्वंगुलिं समस्या ब्वलनाच्वंगु खँ कनादिल । थ्वहे झ्वलय् आर्थिक अभावया कारण क्यनाः थुगुसी यँयाःबलय् दश अवतार नं पूवंक मक्यँसें छुं छुं ब्व जक क्यनाः सिधयेकेगु धकाः ग्वसाः खलकं धया हःगु दु ।"
https://nepalbhasatimes.com/11828,संस्कृति,११३८ गुँलागा आमै,बेनीइ निसःदँ पुलांगु बर्खे नाचया रौनक,"येँ – पश्चिमी नगर बेनी बजारय् बस्ती दुसां निसें नेवाःतय्सं न्ह्याकाच्वंगु ‘बर्खे नाच’ थौंकन्हय् बेनी बजारय् रौनक यानाच्वंगु दु । बेनीया सतक, चुक, बस्ती थौंकन्हय् संस्कृतिमय जुयाच्वंगु दु । कालिगण्डकी व म्याग्दी खुसिया दोभानय् लाःगु बेनी बजारय् बस्ती सुरु जूगु निसः दँ न्ह्यवनिसें हे थ्व प्याखं क्यना वयाच्वंगु विश्वास यानातःगु दु ।                                                         बेनीइ च्वनाच्वंपिं नेवाःतय् नेतृत्वय् थ्व प्याखं आःतक न्ह्यानाच्वंगु दु । गथांमुगः चःह्रे निसें तीज तक यानाः लछि तक न्ह्याःगु थ्व प्याखं थुगुसी नं नेपालभाषा मंकाः खलः म्याग्दीया मूग्वसालय् न्ह्याःगु खः । नेवाःतय्सं न्ह्याकाच्वंगु प्याखं खःसां थ्व प्याखनं बेनीया मेमेगु समुदायया नं रौनकता हयाच्वंगु दु । प्रविधिया विकासं बुलुहुँ न्हना वनीगु अवस्थाय् थ्यनेधुंकूगु थ्व प्याखं संरक्षण यायेत स्थानीय संस्कृतिप्रेमीतय्सं कुतः यानाच्वंगु दु । लछि तक प्याखं क्यनेमाःगुलिं कलाकार व्यवस्थापन व ईया व्यवस्थापन यायेगु तसकं हाथ्या दुसां सकसियां ग्वाहालिं आःतक सम्भव जुयाच्वंगु खँ मंकाः खलः म्याग्दीया नायः कृष्णप्रसाद श्रेष्ठं कनादिल । बर्खे नाच धकाः लछि तक थीथी प्याखं क्यनेगु याइ । बर्खे नाच अन्तर्गत वंगु वालय् क्यंगु रोपाइँ प्याखंया इलय् फुक्क समुदायया म्हसीका न्ह्यब्वइकथंया प्याखं क्यंगु खः । न्हापा मुक्कं नेवाःतय्सं जक क्यना वयाच्वंगु खःसां थौंकन्हय् थ्व प्याखं क्यनेत मेमेगु समुदाययापिं नं जायेगु यानाच्वंगु दु । रोपाइँ प्याखनय् नेवाःत लिसें मगर, छन्त्याल, ब्रम्हू, क्षेत्री, थकाली, दलित लगायतया जातजातितय्त नं दुथ्याकूगु खः । ई कथं बर्खे नाचयात समावेशी याना हयेवं थुकी थप रौनकता वःगु खँ स्थानीयतय्सं धाःगु दु । थ्व प्याखनं म्याग्दीया कला व संस्कृति संरक्षणय् सकलें समुदाय एकताबद्ध दुगु सन्देश बीगु खँ धाःगु दु । रोपाइँ प्याखं क्यनेत यक्व कलाकार माःगु व खर्च नं अप्वः जुइगुलिं दँय्दसं क्यनेमफुगु खँ मंकाः खलः अन्तर्गतया ल्यायम्ह पुचःया अध्यक्ष सुविन श्रेष्ठं कनादिल । रोपाइँ नाच थ्वयां न्ह्यः २०७२ सालय् क्यंगु खः ।"
https://nepalbhasatimes.com/11836,संस्कृति,नेवाःख्यः,क्यानेडियन नेवाः गुथिया समय्बजि ज्याझ्वः,"क्यानेडियन नेवाः गुथिं दँय्दसं न्यायेका वयाच्वंगु ‘समय्बजि’ ज्याझ्वः थुगुसी नं जुल । ब्राम्प्टनस्थित चिंगकुजी पार्कय् थुगुसी जूगु समय्बजि ज्याझ्वः नापं थीथी सांस्कृतिक व मनोरञ्जनात्मक ज्याझ्वः नं जूगु खः ।                                                         ब्राम्प्टन नगरपालिकाया सहकार्यय् जूगु ज्याझ्वलय् ब्राम्प्टन नगरया मेयर लिन्डा जेफ्रीं नेवाः समुदायया संस्कृति व परिकार सम्बन्धी जानकारीनापंया सांस्कृतिक ज्याझ्वलय् ब्वति कायेखंगुलिं थः तसकं लय्ताःगु खँ धयादीगु खः । लिसें वय्कलं ब्राम्प्टन नगर नं छगू बहु सांस्कृतिक नगर जूगु धासें थज्याःगु ज्याझ्वःयात प्रवद्र्धन यायेगु निंतिं ग्वाहालि दयाच्वनी धयादिल । ज्याझ्वलय् वार्ड नं. ३ व ४ या रिजनल काउन्सिलर मार्टिन मेडिरोस व वार्ड नं. ७ व ८ या रिजनल काउन्सिलर पाट फोर्टिनं नेवाः समुदायया थुकथंया संस्कृतिं ब्राम्प्टनया सांस्कृतिक विविधताय् थप योगदान बीगु विश्वास प्वंकादिल । गुथिया नायः प्रकाश प्रधानं लसकुस यानादीगु ज्याझ्वलय् मू छ्यांजे विमल श्रेष्ठं ज्याझ्वःया महत्व व उद्देश्यया बारे जानकारी बियादिसें थुगुसीया ज्याझ्वःया निंतिं ब्राम्प्न नगरपालिकां विशेष ग्वाहालि याःगु खँ कनादीगु खः । ज्याझ्वलय् टोरन्टो विश्वविद्यालयया नेवाः बौद्ध धर्मय् विद्यावारिधी यानाच्वनादीम्ह विद्यार्थी नापं गुथिया थीथी क्रियाकलापय् संलग्न जुया वयाच्वनादीम्ह इयान टर्नरं नेवाः संस्कृति मौलिक जूगु व तःमिगु संस्कृतिया जाति जूगुलिं हे थम्हं उगु विषय अध्ययन यानागु खँ कनादीगु खः । नेवाः भासं हे थःगु संबोधन यानादीम्ह टर्नरं सहभागिलिसें अन्तरक्रिया नं यानादीगु खः । धिमे बाजनं ज्याझ्वलय् उपस्थित जूपिंत लसकुस यायेगु ज्या जूगु खःसा ज्याझ्वलय् चचा प्याखं नापं थीथी सांस्कृतिक हुलाप्याखं नं न्ह्यब्वःगु खः । ज्याझ्वलय् न्ह्यब्वःगु चचा प्याखंया निर्देशन बौद्ध धर्मय् विद्यावारिधी यानाच्वनादीम्ह क्यानेडियन मिसा आम्बर मूरं व धिमे प्याखंया निर्देशन गुथिया दुजः इन्दिरा खड्का श्रेष्ठं यानादीगु खः । समय्बजि ज्याझ्वः लिपा निगूगु चरणय् स्थानीय रवि बस्नेतं लाखे प्याखं न्ह्यब्वयादीगु खःसा नेपाःया लोक संस्कृति व संगीतया प्रवद्र्धनया निंतिं क्रियाशील ‘हिमाल भाइब्सं’ राजमति लगायतया लोक धुन न्ह्यब्वःगु खः । ज्याझ्वलय् नेपालं हे लोप जुइधुंकूगु ‘कसिमला पाँय्चा’ कासा नं म्हितकूगु खःसा धिमेया तालय् प्याखं हुलेगु धिम्बा प्याखं नं न्ह्यब्वःगु खः । गुथिया अध्यक्ष प्रधान व उपाध्यक्ष माकजुं थीथीकथं ग्वाहालि यानादीपिंत मतिनाया चिं लःल्हानादीगु ज्याझ्वःया संयोजन सुमन राजवंशीं यानादीगु खःसा उपस्थित सकसिगुं निंतिं ‘टग अफ वार’, ‘स्पून रेस, ‘पिनाडा’ व बिंगो नं म्हितकूगु खः ।"
https://nepalbhasatimes.com/7547,संस्कृति,११३८ अनलागा सप्तमी,गोकर्णेश्वर देगः दनेत छगू करोड,येँ -लिच्छवी कालीन स्थानीय गोकर्णेश्वर महाद्यःया देगः जीर्णोद्वारया निंतिं वइगु आर्थिक दँ २०७५÷७६ य् पुरातत्व विभागं छगू करोड तका दां विनियोजन याःगु दु । स्वतँजाःगु पौ दुगु प्राकृतिक दृश्यअंकित द्यःया आकार दुगु सिँया त्वरं जडान जुयाच्वंगु महाद्यःया देगः तसकं जीर्णावस्थाय् थ्यने धुंकूगु दु ।                                                         विभागया योजना व मूल्यांकन विभागया लिपि अधिकृत सविता न्यौपाने पौडेलं कालिगढत चूलाकाः देगः पुनःनिर्माण यायेगु ज्या याकनं न्ह्याकेगु जुइ धयादिल । पुनःनिर्माणया निंतिं गोकर्णेश्वर महाद्यःया देगः जीर्णोद्वार कमिटीं निगू करोड न्यय्गू लाख तका माग याःगु खः । गोकर्णेश्वरवासीतय् चाहना धाःसा उगु देगःया पल्लिइ सिजःया पाताय् लुँ लेपन यानाः पशुपतिया देगःथें लः मज्वइकथं निर्माण यायेमाः धइगु दु । लुँया जलप तयेगु ज्या जुल धाःसा खतं मनइगु इमिगु धापू दु । देगः दनेगु निंतिं वंगु फागुन महिनाय् जूगु सप्ताह महायज्ञपाखें स्वंगू करोड तका नगद व जिन्सी नं संकलन याःगु खः ।
https://nepalbhasatimes.com/7537,संस्कृति,११३८ अनलागा सप्तमी,ध्याकुनय् लानाच्वंगु मच्छेनारायण,"थौंकन्हय् मनमासया ई । मनमासं मच्छेगामय् मच्छेनारायण द्यःयाथाय् तःधंगु मेला जुइ । ऐतिहासिक, पुरातात्विक, धार्मिक व सांस्कृतिक दृष्टिकोणं थ्व लछिया ई महत्वपूर्ण जूसां खोज, अनुसन्धान व प्रचारप्रसारया कारणं धाःसा चन्द्रागिरि नगरपालिकाय् लाःगु मच्छेनारायण क्षेत्र धाःसा लिउने लानाच्वंगु दु ।                                                         वैदिक सनातन धर्मय् व्याख्या यानातःकथं भगवान विष्णुया झिगू अवतारमध्ये दकलय् न्हापांगु मत्स्य अवतार कयाः थ्व हे थासय् वेदया रक्षा याःगु बाखं थीथी पुराणय् वर्णन यानातःगु दु । थन अधिकामासय् विशेष मेला लगे जुइ । मेमेगु इलय् ध्याकुनय् लानाच्वंसां मच्छेगामय् पुरुषोत्तम मास अर्थात मलमास (थुकियात अधिकमास, मनमास नं धाः)या इलय् धाःसा गाक्कं हुल जुइगु याः । थुगुसी वंगु जेठ २ गतेनिसें वइगु जेठ ३० गतेतक मनमास लानाच्वंगु दु । थ्व मनमासया इलय् मच्छेनारायण द्यःयाथाय् वइपिं भक्तजनतय् ल्याः गाक्कं अप्वया वनाच्वंगु मच्छेनारायण मेला व्यवस्थापन समितिं न्ह्यथंगु दु । चन्द्रगिरि नगरपालिका वडा नं. ९ लय् लानाच्वंगु थ्व तीर्थस्थतलया मेला व्यवस्थापनया निंतिं वडाअध्यक्ष देवेन्द्र महर्जनया अध्यक्षताय् छगू समिति नं गठन यानातःगु दु । समितियात ग्वाहालि यायेत स्वयमसेवक, प्रचारप्रसार, पार्किङ व्यवस्था, खाद्य सामग्री व सुचुकुचु यानाः न्यागस् उपसमिति नं गठन यानागु वडा सदस्य सुरेन्द्र केसीं जानकारी बियादिल । मेला शुरु जूगु दिंनिसें थौंतकया दुने नीगू लाख स्वयां अप्वः भक्तजन वयेधुंकूगु दु । विशेष यानाः शनिवाः व विदाया दिनय् छन्हुं हे स्वंगू लाख स्वयां अप्वः व मेगु दिनय् करिब छगू लाख भक्तजन वयेगु यानाच्वंगु वय्कलं कनादी । ‘वि.सं. २०६७ सालंनिसें थुगु थाय्या ऐतिहासिक खोज अनुसन्धान शुरु यानागु दु, जर्मन सरकारया ग्वाहालिं अनुसन्धान यानाः माइक्रोफिल्मय् उतार जुयाच्वंगुया छुं प्रति प्राप्त यानाः सफू रुपय् प्रकाशन यायेगु तयारी यानागु दु’, मच्छेनारायण क्षेत्र विकास कोषया अध्यक्ष तकं जुयादीमह वडा सदस्य केसीं कनादिल । ऐतिहासिक व पौराणिक ग्रन्थय् मच्छेनारायणयात मीनतीर्थ धकाः न्ह्यथनातःगु दु । मत्स्य पुराण, हिमवत्खण्डया नेपाल महात्म्य, पुराषोत्तम मास महात्म्य लगायतया ग्रन्थय् मीनतीर्थया बारे व्याख्या यानातःगु दु । थनया गुरुयोजना दयेकाः धार्मिक पर्यटकीयस्थलया रुपय् विकास यायेगु तयारी नगरपालिकां याःगु दु । भगवान विष्णुं मत्स्य अवतार काःगु थाय् धकाः प्रचारप्रसार याये फत धाःसा विश्वया हिन्दू धर्मावलम्बितय्त थन आकर्षित याये फइगु कोषया धापू दु । मेलाय् वइपिं भक्तजनपाखें थीथी नामं शुल्क, चन्दा, ग्वाहालि आदि कायेगु दिकेत चन्द्रागिरि व किपू नगरपालिकाया नगर प्रमुख व उपप्रमुख सहित सुरक्षा निकायया बैठक तयाः निर्णय यानागु समितिं जानकारी बिउगु दु । थुगुसी सरकारया उच्च पदाधिकारी मध्ये कामु प्रधानन्यायाधिश दीपकराज जोशी व प्रधानसेनापति राजेन्द्र क्षेत्रीं मच्छेनारायणया दर्शन व अवलोकन भ्रमण यानादीगु समितिं जानकारी बिउगु दु । अथे हे प्रदेश नं ३ या मुख्यमन्त्री डोरमणि पौडेललिसें मन्त्रीत नं वइगु जानकारी प्राप्त जूगु समितिं न्ह्यथंगु दु । द्वापर युगय् भगवान कृष्णं अधिकमास जुयाच्वंगु इलय् थन वयाः स्नान व पुजा यात धाःसा मनकामना पूरा जुइ धकाः मेलाया शुरुवात याःगु धइगु जनविश्वास दु । किपू व सतुंग निगुलिं थासं मच्छेनारायण द्यःयाथाय् वने फइ ।"
https://nepalbhasatimes.com/7794,संस्कृति,११३८ अनलागा द्वादशी ,येँया कंग अजिमा परिसरय् स्नान गृह,"येँ  –  येँया कंग अजिमा परिसरय् दयेकूगु स्नान गृह शनिवाः छगू ज्याझ्वःया दथुइ येँ महानगरपालिकाया मेयर बिद्यासुन्दर शाक्यं उलेज्या यानादिल । स्नान गृह उलेज्या यासें मेयर शाक्यं स्नान गृह निर्माण ज्या क्वचागुलिं भिन्तुना देछासें नेवाःतय्सं थःगु संस्कार, तजिलजि नं म्वाका तयाः थौँया ई कथं परिवर्तन जुया वनेमाःगु खँय् बःबियादिल ।                                                         श्री कंकेश्वरी स्नान गृहया नायः नापं ज्याझ्वःया सभापति मोहनलाल शाहीं थुगु स्नान गृह नेवाःतय्गु मृत्यु संस्कार क्वचाये धुंकाः व दू ब्यंकिबलय् व्यवस्थितरुपं म्वः ल्हुइगु निंतिं दयेकागु जानकारी बियादिल । ज्याझ्वलय् स्नान गृह निर्माण बारे छ्याञ्जे सुमित शाही जानकारी बियादीगु खः । दांभरिं किरण शाहींं स्नान गृहया आय–ब्यय न्ह्यब्वयादीगुु थुगु ज्याझ्वलय् पाहां कथं येँमनपा १९ वडा अध्यक्ष शशिलाल श्रेष्ठ, समाजसेवी नापं नेवाः पत्रकार बालकृष्ण महर्जनपिं झायादीगु खः ।"
https://nepalbhasatimes.com/7722,संस्कृति,११३८ अनलागा एकादशी,जात्राय् पिहां वइगु बाजंयात भत्ता बीगु,"येँ-जात्रा पर्वय् संलग्न नेवाः बाजंतय्त आः येँ महानगरपालिकां भत्ताया व्यवस्था याइगु जूगु दु । मेयर विद्यासुन्दर शाक्यं म्हिगः थनया पचली रुद्र गणेश नायः खिं बाजं खलकं याःगु हना ज्याझ्वलय् न्ववासें वय‍्कलं उगु खँ धयादीगु खः ।                                                         वय‍्कलं वइगु आर्थिक दँया बजेटय् उगु व्यवस्था यानागु खँ कनादिसें येँया थीथी जात्रायात मनपां फक्व ग्वाहालि यायेगु खँ नं कनादिल । वय‍्कलं पचली क्षेत्र विकासया निंतिं मनपां १ करोड २० लाख तका बजेट फ्यायेधुनागु खँ कँसें आः पचलीयात सांस्कृतिक व धार्मिक रुपं जक मखुसें पर्यटकीय रुपं नं विकास यायेमाःगु खँ कनादिल । उपमेयर हरिप्रभा खड्गी श्रेष्ठं न्हापा मनपाय् जनप्रतिनिधि मदुगुलिं थीथी जात्रा दिनाच्वंगु खःसां आः दीमखु धयादिल । ज्याझ्वलय् थगुनेया पचली जात्राय् रुद्रविनायक नाय‍्खिं गणेद्यः जात्रा यायेत थीथी कथं ग्वाहालि याःपिंत हनेज्या जूगु खः । वय्कःपिंत मेयर शाक्य, पुलांम्ह स्वास्थ्य राज्यमन्त्री तीर्थराम डंगोल व वडाध्यक्ष विकास डंगोलं सम्मान यानादीगु खः ।"
https://nepalbhasatimes.com/12473,संस्कृति,११३८ ञलाथ्व चतुर्दशी,सांस्कृतिक पर्व येँयाः,"नेपाःया राजधानी स्वनिगः सांस्कृतिक विविधतां जाःगु सहर खः । स्वनिगःया स्वंगुलिं सहरया थःथःगु हे मौलिकता व विविधतां जाःगु जात्रा, पर्व, संस्कृति दु । ख्वपय् बिस्काः जात्राया थःगु हे महत्व दुसा यलय् विश्वय् दकलय् ताःहाकःगु जात्राकथं कयातःगु बुंगद्यःया खः सालेगु जात्राया नं बिस्कं महत्व दु ।                                                         थुकथं हे स्वनिगःया मेगु सहर येँय् दकलय् बिस्कं महत्वं जाःगु व तःजिगु जात्रा व पर्व खः येँयाः । थ्व येँया नखः मात्र जात्रा व पर्वया रुपय् जक सीमित मजुसे आः वयाः सांस्कृतिक पर्वया रुपय् नं विकास जुजुं वनाच्वंगु दु । येँयाःया इलय् नेवाः जातिया थीथी समुदायं विशेष सांस्कृतिक महत्व बियाः थःथःगु हे कथं थ्व नखः हनेगु याना वयाच्वंगु दु । थनिं प्यन्हु न्ह्यः वंगु यंलाथ्व द्वादशि, शुक्रवाःकुन्हु हनुमानध्वाखाय् ३२ कू ताःहाकःगु यःसिं थनेवं छवाःयंकंया येँयाः नखः शुरु जूगु खः । यःसिंया च्वकाय् भैलःद्यःया रुपय् पुजा यायेगु याइसा क्वय्पाखे लुँयाम्ह ऐरावत किसिइ विराजमान जुयाच्वंम्ह इन्द्रया प्रतिमा तयाः पुजा यायेगु याइ । साइतकथं यःसिं थनीगु इलय् नेपाली सेनाया सैनिक ब्यान्ड, गुरुजुया पल्टन, पंचेबाजा, क्वचाखिं लगायतया सांस्कृतिक बाजनं मंगलधुन थायेगु याइ । यःसिं थनीगु इलय् तलेजु भवानीया प्रतिनिधित्व जुइकथं तुयुम्ह सल व राजदण्ड नं न्ह्यःने हइ । यःसिं थनेवं उकिया प्यखेरं अष्ट मातृकाया प्रतीककथं च्यागः चिचिग्वःगु यःसिं थनी । छवाःयंकं न्ह्याइगु येँयाःया न्हापांगु दिंकुन्हु उपाकू वनेगु चलन दु । दछियंकंया दुने मदुपिं थःछेँजःपिनिगु लमुन्तिइ उपाकू वनीगु खः । थ्व उपाकू वनीगु लँपु खड्ग आकारया खः धइगु धापू दु । उपाकू वनेबलय् गुलिसिनं पाल्चा तयाः वनीसा गुलिं धाःसा धुं, धुपाँय् जक च्याकाः चाःहिली । येँयाः शुरु जूगु प्यन्हुया दिं यंलाथ्व चतुर्दशिकुन्हु श्रीकुमारि, श्रीगणेश व श्रीभैरवया द्यःखः क्वःने साली । वयां कन्हय्कन्हु यंलाथ्व पुन्हि (येँयाःपुन्हि)कुन्हु श्रीकुमारि, श्रीगणेश व श्रीभैरवया द्यःखः थःनेपाखे साली । क्वःनेपाखे द्यःखः सालीकुन्हु बसन्तपुलिं द्यः सालाः हाकनं अन हे थ्यंकाः याः न्यायेकी । द्यः याः न्यायेवं दागिं पित हइ । दागिं पिहां वयाः दकलय् न्हापां थःने लागापाखे वनी । थःने वनाः बाचाः पुलाः (मरु नासःद्यः पुलाः) क्वःनेपाखे न्ह्याः वनकि बौमत यंकी । स्वर्गया जुजु इन्द्रया मांया वसुन्धराया धलं दनेत पालिजाः स्वांया आवश्यक जूगु व उगु स्वां कायेत जुजु इन्द्र मनूया भेषय् भौक्यब (थौंकन्हय् शान्ति निकुञ्ज स्कुल) य् सुनानं मखंक स्वां काः वंगु इलय् वयात खुँ धकाः द्वपं बियाः सकसितं क्यनेकथं चिनातःगु व लिपा इन्द्रया मां थः काययात त्वतकेत वःगु इलय् स्थानीवासीतय्सं थः दिवंगत पितृयात नं नापं स्वर्ग यंकेगु खःसा जक त्वःता बी धकाः कबुल ल्हाकाः इन्द्रयात त्वःता बिउगु धइगु किम्वदन्ती दु । दागिं नापं वनीपिं सकलें यकिं दह वनेमाः । यकिं दह वनाः म्वःल्हुयाः वा ख्वाः सिला वयाः बौमत स्वयाः जक छेँय् लिहां वनेमाः धइगु मान्यता दु । तर थौंकन्हय् दागिं नाप वनीपिं म्हो हे जक यकिं दह वनेगु याः । द्यःखः क्वःने सालीकुन्हु राष्ट्र प्रमुख, सरकार प्रमुख, नेपाल सरकारया उच्च पदस्थ अधिकारीलिसें नेपाःस्थित विदेशी कूटनीतिज्ञपिं बसन्तपुलिइ च्वंगु गद्दी बैठकय् च्वनाः श्रीकुमारि, श्रीगणेश व श्रीभैरवया दर्शन याइगु चलन दु । येँयाःया दकलय् लिपांगु न्हि नानिचा याः धकाः बसन्तपुलिं द्यःखः सालाः थःनेया हे लँपु यतखा, न्यत, किलागः, भ्याःचाद्यः, वंघः, मखं, हनुमानध्वाखा जुयाः बसन्तपुलिइ थ्यंकाः याः न्यायेकी । थ्व कुन्हु द्यः याः न्यातकि येँयाः क्वचाइ । द्यः याः न्यात कि येँयाः क्वचाइ धाःसां उकुन्हु हे बहनि यंलाथ्व द्वादशिकुन्हु थंगु यःसिं नं क्वःथइ । यःसिं क्वःथलकि विधिवत रुपं छवाःयंकंया येँयाः क्वचाःगु भाःपी । थुकथं क्वःथःगु यःसिं टेकु दोभानय् यंकाः वाये यंंकी । येँयाःया निंतिं यःसिं हयेगु निसें कयाः यःसिं थनेगु व क्वःथयेगु ज्या दक्वं साय्मितय्सं याइगु खः । येँयाःया निंतिं यःसिं काः वनेगु निसें यःसिं पालेगु, हयेगु, नगर प्रवेश यायेगु, थनेगु व क्वःथयेगु सकतां ज्या साइतकथं यायेमाः । येँयाःया निंतिं माःगु यःसिं नालाया यःसिं गुं हइगु खः । ख्वपया बिस्काःया निंतिं यःसिं थनेत नं थ्व हे गुँइ वनाः यःसिं काः वनी । यःसिं थने धुंकाः उकिं हलिंपताः ब्वयेकी । यःसिं थनाः शुरु जुइगु येँयाःया झ्वलय् मजिपाः लाखे, हल्चोकया आकाश भैरव, ख्वपया महाकाली प्याखं, किलागःया दी प्याखं व पुलुकिसि प्याखं नं पित हइ ।"
https://nepalbhasatimes.com/24610,संस्कृति,  ,सक्वया पञ्जरांनिसें सम्यक महादान तक,"अमृतानन्द वज्राचार्य                                                          सक्व देय्या पञ्जरां थौंकन्हय् थन जुया वयाच्वंगु वजयोगिनी माजुया जात्रा स्वयां पुलां । सक्वया पञ्जरां वज्रयोगिनीया जात्रा स्वयां पुलां धयागु खँ सक्व देय् निर्माण मजूनिबलय् कलिगत संवत् १८१८ न्ह्यः मणिशैल पर्वतय् याना वयाच्वंगु पञ्जरांपाखें सी दु। थनया पञ्जरां वज्रयोगिनीया जात्रा स्वयां पुलां धयागु खँ थन च्वंगु मणिशैल महावदान ग्रन्थय् उल्लेख जुयाच्वंगु दु। उकिं थ्व पञ्जरां हनेगु चलन महामञ्जुश्रीया पालंनिसें हे हनेगु याना वयाच्वंगु धइगु खनेदु। महामञ्जुश्रीनाप स्वापू दुसां थनया जात्रा खड्गयोगिनी जात्रा खः । पञ्जरां बारे व थ्व खँग्वःयात दुवाला स्वयेबलय् तसकं विचाः यानाः स्वयेमाःगु खनेदु। थ्व पञ्जरां खँग्वः प+ज्र+या मिले जुयाः वःगु खँग्वः खः । थ्व खँग्वः सक्वया पुलांगु हे भासं उच्चारण यायेगु याना वयाच्वंगु खनेदु। झीगु परम्पराय् जाया तःधंगु महिमा दु। गथेकि पञ्जरां वा पंज्रांयात प = पवित्र, पुण्य, शुद्ध ! पञ्जरांया जा थुइबलय् नीसी यानाः, मिजंतय्सं लुसि ध्यनाः, सँ खानाः, म्वःल्हुयाः, बँ थिलाः जक थुइमाःगु परम्परा दु। नापं जाया महत्व नं उलि हे दु। गथेकि : ह्वःजा, ग्वःजा, द्यःजा, मलःजा, ब्यांजा आदि आदि दु । उलिजक मखु सक्वया गुँ विहारं आगंछेँय् बिज्यानाः गुथि हे हनेमाःगु ‘नेपाः जा’ थौतक नं हना वयाच्वंगु दु । सक्व देय्या गुँबहालय् पञ्जरांया द्यःपिं आपालं हे दु। पञ्जरांबलय् जा थुइगु भराय् ग्वःगु छगः कराहि भ्वपुइकातःगु दु। थ्व कराहीयात  झीसं द्यःया रुपय् माने याना वयाच्वनागु दु। थ्व कराहिलय् पञ्जरांकुन्हु ‘पञ्जरां जा’ थुइगु याना वयाच्वंगु दु। थ्व कराहि तःक्वः तःक्वः हे छ्यलेगु याना वयाच्वंगु कराहि स्वयाः सी दु । झी ससुमांजुयाथाय् वनेबलय् न्यागः जाकि आखे धकाः प्रसादकथं वां मथीक नयेगु चलन आतक नं दनि । अथे हे थुगु कराहिइ नं आखे थेंज्याःगु जाकिया जा थुयाः पञ्जरांकुन्हु गुँबहाःया गुभाजु व बरेजुपिंसं प्रसाद ग्रहण याना बिज्याइगु चलन दु। थुकथं प्रसाद ग्रहण याइगु दिं जूगुलिं थ्व दिंयात कलियुग शुरु जूगु दिं धकाः नं धायेगु याः । थनया पञ्जरां येँ देय् नाप ज्वःलाःगु खनेदु। खतुं येँया मरुत्वाःया पीगंननिया ताम्राकार जयमांपिंसं पञ्जरां जा थुयाः सकल गुरुजु व बरेजुपिंत पञ्जरांकुन्हु दान याना वयाच्वंगु दु। थःगु परम्परायात थौंतक नं ल्यंकातःगुलिं वय्कःपिंत सुभाय् बी हे माः । अथे हे सिंख्वःमूबहाःया छगू कवः हे सक्वया वज्रचार्यपिं धइगु नं न्यना । न्हापा न्हापा ‘झ्वःछेँ’यात ‘सक्व छेँ’ धाइ धइगु न्यनातयागु । अथे हे मरुसतः अर्थात काष्ठमण्डप नं सक्वया गुँभाजु लिलावज्र वज्राचार्यया तत्वावधानय् दयेकूगु खः धइगु न्यना तयागु दु। थुगु मण्डपय् सक्वया वज्रयोगिनीयात विराजमान यायेगु तातुनाः लिलावज्रपाखें स्वंगुलिं सहर खने दुगु थासय् दयेकूगु जुयाच्वन । मरुत्वाःया जःखः सक्व देय्या आपालं मनूत दु। उकिं नेपाल संवत्या प्रवर्तक शंखधर साख्वाः नं सक्वयाम्ह हे खःला धइथें च्वं ! छाय्कि शंखधरं निपा ल्हातं शंख ज्वनातःगु व ‘जि शंखरापुर (सक्व) देसं वयाम्ह’ धकाः क्यनातःगु खःला ? पशुपति परिसरय् शंखधरया झ्वाता दु धाःथें सक्वया विहारय् नं पञ्जरां यानाः दिपंकर बुद्धया प्रतिमा (छ्यं) तया बिउगु खयेमाः । पञ्जरां यातकि दिपंकर बुद्धया मूर्ति तयेमाःगु चलन नं आतकं दु । पञ्जरां थेंज्याःगु हे छगू महादान सम्यक महादान नं खः । थ्व सम्यक महादान पर्वय्गोरखाया जुजु पृथ्वीनारायणं जनसम्मान नं कायेत स्वःगु खः । ने.सं. ८९५ (वि.सं. १८३१) य् घ्यःचाकु संल्हूकुन्हु सम्यक न्यायेकेगु धकाः थीथी बहाः बहीया थाकुलिपिंत सःताः खँ ब्याकूगु खः, तर यायेमफुत । नेवाःतय्सं थूगु जा नयेमखु धकाः राजनीति यायेत स्वःगु धासें लगंया धोर्जे छुलि धाःम्हेसित जरिवाना तकं यात । पृथ्वीनारायण शाहं सम्यक न्यायेकेबलय् गोरखाया भासं न्यायेकेमाःगु धाःगु खँ धोर्जे छुलियात पचे मजूगु जुयाच्वन । धोर्जे छुलि शाक्यया ग्वाहालि कयाः १८६२ लय् जुजु गिर्वाणयुद्ध शाहयात मूपाहां दयेकाः सम्यक पर्व संचालन याःगु जुल । थ्व हे दिनंनिसें प्यदँय् छक्वः जुया वयाच्वंगु सम्यक पर्व झिनिदँय् छक्वः नेपालय् सम्यक महादान पर्वया नामं न्ह्याःगु जुल । थ्व खँ लिपा छकः लिच्छवीकालीन इतिहासयात नं दुवाला स्वयेमाः । वृषदेवया पालय् सक्वया गुँबहाः पूर्णरुपं ध्वस्त जूगु जुयाच्वन । वृषदेवं थुगु विहारयात थःपिंसं हे जिर्णोद्वार याःगु जुयाच्वन । विहारया जिर्णोद्वार यात धाःसा पुण्य प्राप्त जुइगु व थःगु ज्याया कीर्ति नं ल्यनाच्वनीगु जूगुलिं उगु बहाः जिर्णोद्वार याःगु खः । नापं उगु थासय् च्वनाच्वंपिं आपालं गुभाजु व बरेजुपिं थःगु थाय्बाय् त्वःताः मेथाय् हे च्वं वनेधुंकूगु जुयाच्वन । थुपिं गुभाजु व बरेजुपिं सक्वयागु थेंज्याःगु हे बहाः दयेकाः न्ह्यःने कीर्तिपुण्य धकाः नां छुनाः थःपिं सक्वयापिं धकाः छुं थासय् च्वना वयाच्वंगु खनेदु । सम्यक महादान व पञ्जरांबलय् ‘फूबरे’ धकाः वनीपिं सक्वया हे गुँबहाःया खः धकाः थौंतक नं धायेगु यानावयाच्वंगु खनेदु। थनया मखंबहालं च्वय् च्वंगु बहाःयात थःने धकाः धायेगु याः । थनच्वंपिंसं ‘फूबरे’ धकाः महर्जन परिवारयात कायेगु यानाच्वंगु दु। थुपिं महर्जन थाय्मदुया वलाछेँय् च्वंपिं खः । थाय्मदुया नारांद्यःयाथाय् चूडाकर्म यानाः फूबरेया पद्वी कयातःपिं थ्व हे महर्जन परिवार खः ।"
https://nepalbhasatimes.com/5875,संस्कृति,११३८ बछलागा चौथी,थुगुसी बुंगद्यःया जात्रा याकनं क्वचाइगु,यल – बुंगद्यः थ्वहे वइगु २७ गते थति त्वालं जावलाख्यलय् सालीगुु जूगु दु । म्हिगः थनया भिंद्यः देगःया न्ह्यःने च्वंगु मणिमण्डपय् ज्योतिष कीर्तिकिरण जोशी व पूर्णमंगल जोशीं उगु साइत पिकयादीगु खः । २७ गते द्यः सालाः याः न्यात धाःसा वयां प्यन्हु लिपा भोटो जात्रा जुइ ।                                                         थ्व ल्याखं वइगु वैशाख ३० गते भोटो जात्रा जुइफु । भोटो क्यनेवं बुंगद्यःया जात्रा क्वचाइ ।बुंगद्यःया जात्रायात स्वनिगःया हे दकलय् ताःहाकःगु जात्रा धाःसां थुगुसी धाःसा थ्व जात्रा याकनं क्वचाइगु जुयाच्वंगु दु । वंगु वैशाख ४ निसें थ्व जात्रा शुरु जूगु खः । थ्व ल्याखं जात्रा लछि हे मन्ह्यात । न्हापा लिपा जूसा थ्व जात्रा निला धइथें न्ह्याइगु खः । थुगुसी जेठ २ गतेनिसें मलमास लगे जुइगु जुयाः व स्वयां न्ह्यः हे जात्रा क्वचायेकेत्यंगु खः । मलमासय् द्यः साले मजिउगु चलन दु ।
https://nepalbhasatimes.com/5076,संस्कृति,११३८ चौलागा  चर्हे,बुद्धकृष्णं खुक्वःखुसी म्ये प्वाः खन  (भिडियो),"थिमि – बोडेया म्ये प्वाः खनीगु जात्रा क्वचाःगु दु । थिमिया ४६ दँया बुद्धकृष्ण बाग श्रेष्ठं थुगुसी म्येय् प्वाः खनादीगु खः । आइतवाः न्हिनय् २ बजे पाखे श्रेष्ठया म्ये प्वाः खनेगु ज्या जूगु खः । बोडेया पाँचो गणेद्यः न्ह्यःने च्वंगु फल्चाय् कःमि व नाइकें म्ये प्वाः खनेधुंकाः बाग श्रेष्ठं चन्द्राकार भ्वाय् (महादीप) ज्वनाः देय् चाःहिउगु खः ।                                                         लछि न्ह्यव निसें चिकनय् थुनातःगु १० इञ्चया नतूचां म्ये प्वाः खनाः म्येय् उगु हे नतूचा तयाः देय् चाःहिउगु खः । म्ये प्वाः खंगु स्वयेत पाँचो गणेद्यःयाथाय् तसकं भीड जूगु खः । म्ये प्वाः खने न्ह्यः श्रेष्ठं देय् चाःहिलाः थीथी द्यःयाथाय् द्यःपुज्यानाः मत बियादीगु खः । देय् चाःहिले धुंकाः बोडेया महालक्ष्मी द्यःयाथाय् च्वंगु चां म्येय् बुलेगु याइ । न्हापा नं म्ये प्वाः खनेधुंकूम्ह श्रेष्ठं महालक्ष्मी द्यःयाथाय् च्वंगु चाः बुलेधुंकाः म्ये प्वाः गंथाय् मेगु छुं वासः तयेम्वाःगु, अथें लनीगु खँ धयादीगु दु । देय् चाःहिलेधुंकाः महालक्ष्मी द्यःयाथाय् हे थ्यंकाः म्येय् च्वंगु नतूचा लिकयाः अन हे देगलय् तायेगु याइ । बाग श्रेष्ठं २०६२ साल निसें स्वदँ तक म्ये प्वाः खनादीगु खः । व धुंकाः ज्या यायेगु झ्वलय् कोरिया थ्यंम्ह श्रेष्ठं वंगु निदँ न्ह्यवनिसें हाकनं म्ये प्वाः खनादीगु खः । थुगुसी वय्कलं खुक्वःखुसी म्ये प्वाः खनादीगु खः । सिइथे च्वंक विरामी जूगु इलय् म्ये प्वाः खनेधुंकाः लनावंगुलिं थःत विश्वास दुगु खँ कनादिसें वय्कलं व हे विश्वास व परम्परा म्वाकातयेगु निंतिं थःम्हं निरन्तर म्ये प्वाः खनागु खँ वय्कलं धयादीगु दु ।"
https://nepalbhasatimes.com/5159,संस्कृति,११३८ बछलाथ्व तृतीया,"बुंगद्यःयात रथय् बिज्याकल, बिहिवाः द्यः सालीगु (भिडियो)","यल – दकलय् ताहाकःगु जात्रा बुंगद्यःया खः जात्राया निंतिं मंगलवाः बहनी बुंगद्यःयात रथय् बिज्याकूगु दु । यलया तःबहालय् बिज्याकातःम्ह बुंगद्यःयात मंगलवाः सनिलय् पुज्यानाः खटय् तयाः पुल्चोकय् बिज्याकूगु खः । काहा बाजं, गुर्जुया पल्टन सहित कुबियाहःगु द्यःयात तःबहालं कुमारीपाटी, मानभवन जुयाः पुल्चोकय् दयेकातःगु रथय् बिज्याकूगु खः । बुंगद्यःया खः सालेगु सुरु बिहिवाः निसें जुइ ।"
https://nepalbhasatimes.com/669,संस्कृति,११३८ पोहेंलागा आमै,नवदुर्गया ५६ न्हुया यात्रा सुरु,फाइल किपा- नृपेन्द्रलाल श्रेष्ठ                                                         ख्वप– थनया नांजाःगु नवदुर्गा द्यः प्याखं म्हिगःनिसें न्ह्यात । ख्वपया सूर्यमढी त्वालं थ्व प्याखं न्ह्याःगु खः । प्याखं सुरु याये न्ह्यः म्हिगः बहनी अन द्यः हयाः पूजा फयेगु ज्या जूगु खः । नवदुर्गाया न्या लाकेगु ज्या यायेत माःम्ह मूबाहां कथं तयातःम्ह फाचा धाःसा सोमवाः चान्हय् ब्रम्हायणी रोडय् लाःगु नवदुर्गाया जग्गा जःखः त्वतूगु खः । अन ‘लियो लियो पायो पायो ’ धाधां मूबाहां लिकेगु ज्या याःगु खः । द्यः गणयात अन छ्यनय् न्याकाः भागि याकीगु खःसा सार्वजनिक रुपं छगः तःसियात आकासय् वांछ्वयाः उगु तःसि लाये फुम्हे सित पुत्रलाभ जुइ धइगु विश्वास यानातःगु दु । म्वःम्वः मनूतय् सहभागीतय् दथुइ स्वघौ तक जूगु उगु ज्याझ्वलय् द्यःगणयात अभिनन्दन याःगु खः । आः थ्वहे वइगु भलभल अष्टमि तक ख्वपया नीछगू थासय् नवदुर्गा प्याखं ल्हुके गु ज्या जुइ । सूर्यमढी त्वालं सुरु जुइगु थ्व न्या लाकेगु जात्रा खौ मात्वालय् थ्यंकाः क्वचाइ । ५६ न्हु तकया यात्रा लिपा नवदुर्गां जलसमाधि काइ । म्हिगः सूर्यमढी धुंकाः थौं दत्तात्रय व कन्हय् क्वाठण्डौ त्वालय् न्या लाकीगु ग्वसाः दु ।
https://nepalbhasatimes.com/3663,संस्कृति,११३८ चौलाथ्व दुतिया,नक्वाः भैलः द्यवं मतिना याः वइगु जात्रा,"येँ- येँया दक्षिणी भेगय् लाःगु किपुल्चा (किसिपिडी) य् म्हिगः कालिका अजिमा–भैलःद्यःया मू जात्रा जुल । न्हय्न्हुयंकं जुइगु थ्व जात्राया झ्वलय् आइतवाः भैलःद्यःया खः जात्रा यानाः कालिका पीठय् कालिका नापलाकेत हःगु खः । द्यःयात म्हिगः हे च्वय् देशय् बिज्याकूगु खः । वंगु चिल्लागा नवमि कुन्हु छ्वय्लाभू यानाः न्ह्याःगु जात्रा कन्हय् भैलःद्यःयात द्यःछेँय् बिज्याकेधुंकाः क्वचाइ ।                                                         किपुल्चाया कालिका–भैलःद्यः जात्रायात नक्वाः (नुवाकोट) भैरवं किपुल्चाया कालिका द्यःलिसे ख्यालि (मतिना) याःवःगु जात्रा कथं कायेगु याइ । पाहांचःह्रे हे धाइगु थ्व जात्राया झ्वलय् नक्वाः भैरव व कालिका अजिमाया हे मू जात्रा जुइ । देशं पिनेच्वंगु कालिका अजिमाया पीठ थुगुसी जात्राया द्यःपाःलाः जुयादीम्ह राजकाजी महर्जनं धयादीकथं छगू इलय् नक्वाः भैरव थनया कालिका अजिमाया सुन्दरताया बखान न्यनाः वलिसे मतिना यायेत किसिपीडी वःगु जुयाच्वन । तर लिहां वने न्ह्यः हे द्यः तुइया वःगुलिं सुपय् सू वन । सुपय् सुलाच्वंम्ह भैरवयात स्थानीय मनूतय्सं ज्वनेधुंकाः थ्व जात्रा न्यायेकूगु खः । थुगुसीया द्यःपालाः राजकाजी महर्जन थ्व जात्रा आः नं पूवंक नियमय् च्वनाः न्यायेकेमाः । ‘भैलःद्यः तसकं शक्तिशाली, मखुकथं यायेमजिउ, उकिं स्वनिगलय् जुइगु जात्रा मध्ये आः नं थ्व जात्रा पूवंक नियमय् च्वनाः हना वयाच्वंगु दु’ न्हापा भैलःद्यः कुबीम्ह गुथ्याः केदार महर्जनं कनादिल । येँया पचली भैरवया बाखं थेंज्याःगु हे बाखं दुगु नक्वाः भैलःद्यः नं पचली थें हे क्वंचाद्यः कथं जात्रा याइगु खः । नक्वाः भैलद्यः दुगु क्वंचाय् निघः थ्वँ न्ह्यं । निघः थ्वँ व बां स्याना हःम्ह म्येय्या थ्यंमथ्यं ४० किलो लाफः द्यःने तया हइगु क्वंचाद्यःयात क्वबीगु धाःसा प्यम्हेसिनं जक यायेमाः । थुपिं प्यम्हेसित नीसी यानाः जामां सिंकातइ । जात्राया झ्वलय् द्यः कुबीधुंकाः थासय् मथ्यंतले द्यःयात गनं दिके मजिउ । भैलःद्यःयात कालिका पीठं लित यंकीबलय् बासा लायाः देशय् दुत यंकी । भैलःद्यः भैलःद्यः देशय् बिज्याकेत बासा लायाच्वंगु   भैलःद्यः क्वबिया हयाच्वंगु भैलःद्यःया क्वंचाय् तयाहःगु लाया छ्वया छुयाच्वंगु । द्यःकुबिइपिं, गुथियार, बाजंखलःपिंत छ्वय्ला न्याकू न्याकू व भैलःद्यःया क्वँचाय् च्वंगु थ्वँ त्वंकेधुंकाः द्यःयात देशय् थहांबिज्याकी । भैलःद्यःया क्वंचां थ्वँ लिकयाच्वंगु    देशय् दुने च्वंगु कालिका अजिमाया द्यःछेँ कालिका–भैलः द्यः जात्राया झ्वलय् जात्रा याइम्ह गणेद्यः"
https://nepalbhasatimes.com/3966,संस्कृति,११३८ चौलाथ्व अष्टमी,जनबहाःद्यःया असंयाः न्यात (फाेटाेफिचर),"येँ –जनबहाः द्यःया असंयाः न्याःगु दु । थौं आइतवाः सनिलय् पौन ७ बजे पाखे द्यः याःन्याःगु खः । थौं जनबहाःद्यःया रथ सालेगु न्हापांगु न्हि खः । जमलय् रथय् द्यः तयाः जनबहाद्यःयात रत्नपार्क, भोताहिति जुयाः असनय् थ्यंके हःगु खः । थ्वयां न्ह्यः द्यःयात जनबहालं खटय् तयाः जात्रा यानाः जमलय् थ्यंकूगु खः ।                                                         कन्हय् सोमवाः असनं हनुमानध्वाखातक द्यः सालीसा कंस मंगलवाः हनुमानध्वाखां लगमय् यंकी ।    "
https://nepalbhasatimes.com/4411,संस्कृति,११३८ चौलागा  पारू ,तिसा मालेगु जात्राया प्यपा किपा,येँ येँया नरलय् सोमवाः तिसा मायेकेगु जात्रा जुल । जात्राया झ्वलय् मोपताः अजिमा (टुँडाल देवी)या खःयात पुखुलीइ यंकाः तिसा मायेकेगु जात्रा याःगु खः ।                                                         किपाः रासस
https://nepalbhasatimes.com/4134,संस्कृति,११३८ चौलाथ्व द्वादशी ,बिस्काः जात्राया रथ दयेकेगु शुरु,"ख्वप – थनया दकलय् ताःहाकःगु बिस्काः जात्राया तयारी शुरु जूगु दु । च्याचा गुन्हुतक न्यायेकीगु बिस्काः जात्राया तयारी तीव्र रुपं जुयाच्वंगु दु । बिस्काःया निंतिं भैरव व भद्रकालीया रथ निर्माण यायेगु ज्या शुरु जुइ धुंकूगु दु । अथे हे बिस्काःया झ्वलय् थनीगु यःसिं नं भेलुख्यःया यःसिंख्यलय् थ्यंकः हयेधुंकूगु दु । उगु यःसिं स्वंगू लाख नीखुद्वः तका दां खर्च यानाः हयागु गुथि संस्थान ख्वपं जानकारी बिउगु दु । उगु यःसिं सूर्यविनायक नगरपालिकाया चित्तपोलय् च्वंगु सल्लाघारीं हइगु खः । वइगु चैत २७ गते निसें बैशाख ५ गतेतक न्यायेकीगु ख्वपया हे दकलय् ताःहाकःगु जात्राया निंतिं तौमधि त्वाःस्थित न्यातपौं देगः न्ह्यःहे प्यागोडा शैलीया भैरव व भद्रकालीया रथ निर्माण यायेगु ज्यानं शु जुइधुंकूगु संस्थाया ख्वप जिल्ला प्रमुख हरिप्रसाद सुवेदीं कनादीगु दु । सौर्यमासकथं न्ह्याइगु थुगु जात्रा वि.सं. या न्हूदँ शुरु जुइ प्यन्हु न्ह्यः तान्त्रिकविधिकथं शुरु यानाः बैशाख ५ गते भैरव व भद्रकालीया रथ सालाः क्वयेकीगु परम्परा दु ।                                                         रथया च्वय्या तँ त्वःधूगुलिं रथ जीर्ण जूसां थुगुसी धाःसा व हे रथं ज्या काइगु जूगु दु । रथ मर्मतया निंतिं आवश्यक सिं इलय् थ्यंकः मवःगुलिं पुलांगु हे रथयात सामान्य मर्मत यानाः सालेगु तयारी जुयाच्वंगु खः । थ्व हे झ्वलय् जात्रायात व्यवस्थित यायेत नापं अप्पां कयेके मबीगु व हिंसा जुइगुपाखें बचे यायेगु ल्याखं थुगुसी नं जात्रा जुइगु थीथी थासय् सीसीटीभी क्यामरा जडान याइगु जुयाच्वंगु दु । जिल्लाया प्रमुख जिल्ला अधिकारी द्रोण पोखरेलया नेतृत्वय् वंगु छुं दिं न्ह्यः जक जात्रायात शान्तिपूर्ण रुपं सम्पन्न यायेत राजनीतिक दलया प्रतिनिधि, जात्रालिसे सम्बन्धित स्थानीय व्यक्ति, जिल्लाया सुरक्षा निकायया प्रमुखलिसें जात्रालिसें सरोकार दुगु ज्याकूया प्रतिनिधिपि दुथ्याःगु छगू बैठकं रथ जात्रा जुइगु लँपु चिहाकः यायेगु निर्णय याःगु दु । विशेष यानाः थ्व जात्रा शुरु जुइगु न्हि व दकलय् लिपांगु न्हि रथ सालेगु झ्वलय् थःने व क्वःनेया च्वंपिनिगु दथुइ रथयात थःथःगु थासय् सालेगु झ्वलय् अप्पां तकं कयेकाः ल्वापु जुगु खः । थुकथंया ज्या पनेत हे सीसी क्यामरा जडान यायेगु तयारी जुयाच्वंगु खः । थगुने बिस्काःया निंतिं नीप्यंगः सीसी क्यामरा जडान याःगु खःसा थुगुसी आवश्यक जूसा मेमेगु थासय् नं सीसी क्यामरा जडान यायेगु तयारी यानागु प्रजिअ पोखरेलं कनादीगु दु । थ्व हे झ्वलय् मध्यपुर थिमिया जात्रायात व्यवस्थित यायेत मध्यवपुर नगरपालिका थः हे सक्रिय जूगु दु । नगरपालिका प्रमुख मदनसुन्दर श्रेष्ठया नेतृत्वय् आः नकतिनि जात्रायात व्यवस्थित रुपं सम्पन्न यायेत छगू सहलह नं जूगु खः ।"
https://nepalbhasatimes.com/4369,संस्कृति,११३८ चौलागा  पारू ,द्यः जागे जुया वइगु फुसिंख्यःया (मनमैजु) जात्रा (फाेटाेफिचर),येँ– फुसिंख्यः (मनमैजु)इ इन्द्रायणी द्यःया जात्रा न्ह्यानाच्वंगु दु । फुसिंख्यः जात्राया थौं मू न्हि कुन्हु द्यःखः जात्रा जुयाच्वंगु दु । जात्रा म्हिगः छ्वयलाबू यानाः न्ह्याःगु खःसा कंस तक न्ह्याइ ।                                                         थुगुसी जात्राया निंतिं अजिमा जुयाः भाजु रविन महर्जन पिहां झाःगु खः । वय्कः थगुने निसें अजिमा जुयाः पिहां झाःगु खः । अजिमा द्यः जुइम्ह द्यःया शक्तिं थःथम्हं दनावइगु खँ स्थानीयपिंसं धाःगु दु । भाजु महर्जनयाके थगुने इन्द्रायणी अजिमा जागे जुया वयेधुंकाः थगुने निसें वय्कः अजिमा जुयाः पिहां झाःगु खः । अजिमा जुइम्हेसिनं जामा सिनाः अजिमा द्यःया पात्र ज्वनाः पुजा फंफं द्यःखः न्ह्यःने न्ह्यःने बिज्याइ । अजिमा जुइम्हेसिया पात्रय् द्यःजात्रा जूगु लँपुइ स्थानीयपिंसं समय्बजि छायाः पुज्यायेगु याइ । द्यः जुयाबिज्याःम्ह लिगिलिग खानावइ । द्यःखः जात्राय् गणेद्यः हे न्ह्यलुवाः जुयाः जात्रा न्ह्याइ । गणेद्यःयात गुथिया थाकुलिं ज्वनाः वइ । गणेद्यःयात नं थाय्थासय् समय् तयाः पुजा बीगु याइ । द्यःखः जात्रा थौं न्हिछियंकं न्ह्याइ । म्हीग द्यःछेँ नं गमय् तयेयंकीगु द्यःयात थौं पीठं ल्ह्वनाः जात्रा न्ह्याकूगु खः । पीठं द्यः ल्ह्वना हयेधुंकल धायेवं द्यःखःयात गनं दिके मजिउ । द्यः कुबियाः हे पुजा फयेगु याइ । थौं जात्रा क्वचायेवं द्यःछेँय् यंकाः द्यःखः दिकीसा कंसं हाकनं द्यःछेँ नं द्यः थनाः जात्रा याइ । द्यःखःया न्ह्यःने कुमारीया लिसें मेमेगु द्यःया नं पात्र मस्तय्सं कुबिया हःगु खः । न्हापा न्हापा थ्व पात्र नं अजिमा द्यःया पात्र थें मनुखं हे ज्वनाः वइगु खः । तर थ्व पात्र ज्वनीपिं द्यः दनामवःगुलिं कुबियाः हःगु खँ धाःगु दु ।                 
https://nepalbhasatimes.com/1405,संस्कृति,११३८ सिल्लागा दुतिया,ऐतिहासिक थाय् भुतिसःया संरक्षण,"येँ- येँया मरुसतः न्ह्यःने च्वंगु भुतिसतःया संरक्षण यायेगु ज्या शुरु याःगु दु । पुरातत्व विभागं लछि न्ह्यः भुतिसतः छचाःलि नँया सिखलं बेरे यानाः संरक्षण याःगु खः । ऐतिहासिक महत्व दुगु थ्व थाय् थ्वयां न्ह्यः मोटरसाइकल दिकेगु, तरकारि मिइगु याना वयाच्वंगु खः । येँयाः झ्वलय् दागीं वनाः लिहां वयेबलय् ल्यं दुगु दक्वं थन हे भूतिसतलय् वायेगु याइ । अथेहे पचलीया झिंनिदँया जात्राया झ्वलय् जुजुलिसे खड्ग हिलीगु थ्व थासय् तसकं ऐतिहसिक जूगुलिं संरक्षण यायेमाःगु खँ संस्कृतिविद् यज्ञमानपति वज्राचार्यं धयादी ।                                                         थ्व थाय्यात इतिहास बारे वय्कलं धयादी, ‘न्हापा छकः पचली जात्राबलय् क्वंचा कुतुं वनाः देय् न्यंकं क्षरापति ल्वय् न्यना वन । अले स्वस्ति शान्ति यानाः क्षरापति दक्वसित थन भुतिसतलय् हे वानाबिल । उकिं थ्वयात भुतिसतः धाःगु खः ।’वय्कःया कथं न्हापा सिखंमू बहाःया छगू गुथिइ महावली पुजा यायेगु चलन नं दुगु खः । उगु महावली पुजा क्वचायेवं भुति सतलय् वाये यंकेगु याइगु खः । थांैकन्हय् थ्व महाबली पुजा धाःसा बन्द जुइधुंकूगु दु ।संस्कृतिविद् वज्राचार्य कथं थन घ्यःचाकु सन्हुया छन्हु न्ह्यः छ्वः मनाः कन्हय् कुन्हु भुतिसतलय् हयाः सायात नकेगु ज्या याइ । थथे सायात नकीगु गुथियात सा गुथि धायेगु यानाच्वंगु व थौंकन्हय् नं थथे नकेगु ज्या जुयाच्वंगु दु । स्थानीय विष्णुराज श्रेष्ठं धाःसा बार तःसां नं अन दुने पसः तयेगु ज्या जुयाच्वंगुलिं पसः चीकेमाःगु खँ धयादीगु दु । ऐतिहासिक थासय् बार ग्वये धुंकाः नं दुने पसः तयेगु यानाच्वंगु धासें स्थानीय पहलं अन पसः मतयेकेगु ज्या जुयाच्वंगु खँ वय्कलं कनादिल ।"
https://nepalbhasatimes.com/4187,संस्कृति,११३८ चौलाथ्व त्रयोदशी ,जैसिदेवलय् जनबहाःद्यःयात पताः छाल,"येँ – जनबहाःद्यः सालेगु झ्वलय् म्हीग जैसिदेगलय् रथयात पताः छायेगु व विशेष पुजा ज्या जुल । जैसिदेगलय् रथ थ्यनेवं दँय्दसं थथे विशेष पुजा यायेगु याना वयाच्वंगु खः । जैसिदेगलय् रथ थ्यनेवं किसलीसहित तयाः द्यः पुज्यानाः २० मिटर ताःहाकःगु पञ्चरंगी न्यापु पताः छाःगु खः । अथेहे रथया गजुलिं चतांमरि, यःमरि, ल्वंचामरि नं छाःगु खः । देशय् वयेफुगु संकट, विनाश मोचन जुयाः राज्य व जनताया सुख, शान्ति, समृद्धि, सुस्वास्थ्य व दीर्घायुया कामना यासें जैसीदेवल युथ क्लबं दँय्दसं थथे जनबहाःद्यःयात पताः छायाः विशेष पुजा याना वयाच्वंगु खः । पुजा ज्याझ्वलय् स्थानीय हनेबहःपिं, क्लबया पदाधिकारीपिं, समाजसेवीपिनि उपस्थिति दुगु खः ।"
https://nepalbhasatimes.com/3145,संस्कृति,११३८ चिल्लागा अष्टमी,नुवाकोटया भैरवी द्यःया द्यःपाःलाः (धामी)या वसः हिल,"नुवाकोट (रासस)- नुवाकोटया भैरवी द्यःया द्यःपाःलाः (धामी)या वसः हिलेगु ज्या म्हिगः बिहीवाः विधिपूर्वक हिउगु दु । द्यःपाःलाःया वसः झिंनिदँ छक्वः विधिपूर्वक हिलेगु परम्परा कथं थुगुसी वसः हिलेगु ज्या जूगु खः । द्यःपाःलाःया वसः हिलेगु निंतिं माःगु वसः राष्ट्रप्रमुखपाखें बीमाःगु चलन दु । थ्व हे चलन कथं वंगु माघ १३ गते धामी सहित छगू पुचः वयाः राष्ट्रपतिया अनुमति कयाः निवृत्तिभरण व्यवस्था कार्यालयपाखें न्हूगु वसः कयायंकूगु खः ।                                                         थौंकन्हय् नुवाकोटया भैरवी द्यःया द्यःपालाः ७८ दँया हरिमानसिंह डंगोल जुयाच्वनादीगु दु । वय्कःया नुवाकोटया धामी खलःया झिंनिगूगु पुस्ता खः । थनया भैरवी द्यःया द्यःपालाः नेवाःत हे जुइ । द्यःपाःलाःयात भैरवी द्यः न्ह्यःने गुभाजुपिं रत्नराज वज्राचार्य व मुसुनरत्न वज्राचार्यं विधिपूर्वक पुजा यानाः न्हूगु धामी वसः पुंकूगु खः । नुवाकोटय् दँय्दसं जुइगु सिन्दुर जात्रा व जालपादेवीया मेलाया इलय् द्यःपाःलाः नं धामी वसः व तिसा पुनेगु याइ । थन दँय्दसं चैतपुन्हि कुन्हु सिन्दुर जात्रा जुइ । आः धामी जुयाच्वनादीम्ह हरिमानसिंह डंगोलं दकलय् न्हापां वि.सं. २०१९ य् धामी वसः हिलादिइगु खःसा थ्व धुंकाः २०३१, २०४१, २०५२, २०६३ सालय् वसः हिलादीगु खः । राष्ट्रप्रमुखया अनुमति मकासे थनया धामी त्रिशुली,तादी, लिखुव सामरी खुसि पुलाः वने मदु धाइ । वसः हिलेबलय् जक राष्ट्रप्रमुखया अनुमति कयाः धामी खुसि छिनाः येँय् वयेगु याइ । नुवाकोटय् मल्लकालं निसें थज्याःगु परम्परा न्ह्याना वयाच्वंगु विश्वास दु ।"
https://nepalbhasatimes.com/3511,संस्कृति,११३८ चिल्लागा चर्हे,पाहाँचःह्रे जःखःया थीथी जात्रा,"येँय् थीथी कथंया जात्रा पर्वपिं मध्ये छगू महत्वपूर्णगु नखः खः पाहांचःह्रे । पाहांचःहे्र मूल रुपं येँयापिं नेवाःतय्सं हनीगु खःसां नं थीथी नेवाः वस्तीइ नं यःसिं थनाः पाहांचःह्रे नखः हनी । न्हापा न्हापा ला पाहांचःह्रे स्वनिगःया फुक्क हे नेवाःतय्सं हनेगु यानाच्वंगु, लिपा वनाः जक त्वःतावंगु खः धाइपिं नं दु ।                                                         पाहांचःह्रे चिल्लागा चःह्रेया न्हियात केन्द्रविन्दु नालाः हना वयाच्वंगु संस्कृति खः । पाहां चःह्रेयात नेवाःतय्सं इलय् ब्यलय् पासाचःह्रे, लाभाचःह्रे नं धायेगु याना वयाच्वंगु दु । बसन्त ऋतुया ई जुयाः फय् वइगु नापं मौसमया ल्याखं नं धू ब्वइगु जुया कीटाणुतपाखें वइगु महामारी ल्वचं बचे जुइगु नितिं लाभा नयेगु नखःया रुपय् नं पाहांचःह्रेयात हनाच्वंगु खः धाइ । पाहांचःह्रेया झ्वलय् द्यःखः जात्रा मल्लकालय् सुरु जूगु खः । थुगु नखःया झ्वलय् पाहां ब्वनेगु यानाच्वंगुलिं हे पाहांचःह्रे धाःगु धाइ । पाहांचःह्रेया इलय् मूल द्यः कथं जात्रा याइगु लुमरी अजिमा वतु, लुमरी अजिमा तेबाहाः व कंगः अजिमायात तःकेहेँपिं धाइ । पाहांचःह्रे उपिं तःकेहेँपिं नापलाइगु जात्रा खः धकाः नं धाइ । चःह्रेकुन्हु चान्हय् हे फुक्क अजिमापिं गमय् अर्थात पीगनय् तये यंकेगु याइ । अन हे चच्छि तयेगु याइ । चःह्रेया कन्हय्कुन्हु आमैया दिनय् सुथय् येँया थाय्थासय् मरःजा नकीगु चलन दु । इहि मयाःनिपिं नापं कय्तापुजा मयाःनिपिंत नकीगु जा धइगु हे मरःजा खः । येँया लुमरि अजिमा अर्थात भद्रकाली द्यःयाथाय्, मखं, वंघः, न्यत, भिंद्यःत्वाः, यटखा, कोहिति, भलननि आदि थीथी लागाय् अथे मरःजा नकीगु खः । मरःजा नल धाःसा मस्तय्त ल्वचं कइमखु धइगु जनविश्वास दु । पाहांचःह्रेया इलय् हे येँय् तःजिक सल जात्राया अर्थात घोडा जात्रा नं याना हयाच्वंगु दु । उकिं लिपांगु इलय् वयाः पाहांचःह्रे स्वयां नं सल जात्रा अर्थात घोडा जात्रा चर्चा अप्वः जुयाच्वंगु दु । न्हूगु पुस्तायापिंसं पाहांचःह्रे धाःगु मसिउ, घोडा जात्रा धालकि सिउ । राज्यं हे घोडा जात्रायात मान्यता बिउगुलिं पाहांचःह्रे ध्याकुनय् लाना वनाच्वंगु खः धायेफइ । उकिं पाहांचःह्रेययात घोडा जात्रां धित्तुधिनाच्वंगु दु । जात्राय् थाइगु बाजं पाहांचःह्रेया झ्वलय् दकलय् महत्वपूर्ण बाजं धइगु हे नाय्खिं बाजं खः । द्यःखः जात्राया नितिं मथासे हे मगाःगु बाजं नापं जात्राया इलय् नं थाना वनीगु बाजं धइगु हे नाय्खिं बाजं खः । नाय् अर्थात नायःतय्सं थाइगु बाजं जुयाः हे थुगु बाजंयात नाय्खिं बाजं धाःगु खः । खड्गी समुदायया मूल बाजं कथं नालातःगु नाय्खिं बाजं थानाः न्ह्यइपुसेच्वंक जात्रा याइगु खः । नाय्खिं बाजं नापनापं धिमे बाजं नं थायेगु याना वयाच्वंगु दु । जात्रा याइपिं द्यःपिं पाहांचःह्रेया झ्वलय् येँया थीथी द्यःपिनि जात्रा याइगु चलन दु । मूल रुपं लुमरी अजिमा तेबहाखः, लुमरी अजिमा वतुखः व कंगः अजिमाखः जात्रा जुइगु खःसा थुकिया लिसें तक्ति अजिमा, लुँचुभुलु अजिमा, न्हाय्कंत्वाःया अजिमा, नरसिंह आजु, गणेद्यः नापं त्यंगः गणेद्यःया नं जात्रा याइगु चलन दु । थःथःगु त्वाःया द्यःयात जात्रा यानाः थाय् थासय् चाःहिइकेगु याना वयाच्वंगु दु । तिंख्यलय् द्यः ल्वाकीगु जात्रा पाहां चःह्रेया झ्वलय् आमै कुन्हु चान्हय् तिंख्यलय् द्यः ल्वाकी । उगु इलय् लुमरी अजिमा खः कथं वतुया लुमरीखः व तेबाहाःया लुमरी खः नाप कंगः अजिमाखः ल्वाकेगु याइ । तिंख्यलय् लुमरी अजिमाया वतु खः व तेबाहाया खः नापं दिकातइ । कंगः अजिमाया खतं निगुलिं द्यःखः चाःहिलाः वतुखःलिसे मिप्वाः हिलाबुलाः यानाकाइ । उकियात हे द्यः ल्वाकेगु धाइ । जात्रा यानाः हाकनं द्यःखः थःथःगु थासय् यंकीगु चलन दु । असनय् द्यःखः ल्वाकीगु पाहांचःह्रे नखःया झ्वलय् पारु कुन्हु तःधंगु जात्रा जुइ । उगु इलय् स्वखः द्यःखः जक मखु मेमेगु द्यःखः नं कुबियाः जात्रा याइगु चलन दु । पारु कुन्हु सनिलय् येँया असंमरु अजिमा लागाय् लुमरी अजिमाया वतुखः व तेबाहाःखःयात दिकातइ । कंगः अजिमाया द्यःखतं चाःहिलेगु याइ । अनं लिपा तेबाहाः खःलिसे कंगः अजिमाखतं मिप्वाः हिलाबुला यानाकाइ । मिप्वाः हिलाबुला याना काइगुयात हे द्यःखः ल्वाकेगु धाइगु खः । वतु व तेबाहा द्यःखः वतु व तेबाहाः लागां पिकाइगु द्यःखः धइगु लुमरी अजिमाया हे द्यःखः खः । न्हापा न्हापा लुमरी अजिमाया छखः जक द्यःखः खःसा लिपा तेबाहाः व वतुयापिनि दथुइ कचमच जुयाः छगू कथं ब्यागलं ब्यागलं जात्रा यायेगु सुरु याःगु धाइ । अले निगू हे त्वालं थःथःगु कथंया जात्रा याना हयेगु चलन याःगु खः । लुमरी अजिमाया द्यःछेँ वतुइ लानाच्वंगु दु । थुगु कथं निगू हे त्वाःया छम्ह द्यःया नामं निखः जूगुलिं तिंख्यलय् द्यः ल्वाकीबलय् छगू त्वाःलिसे अले असनय् द्यः ल्वाकीबलय् मेगु त्वाःलिसे कंगः अजिमां मिप्वाः हिलाबुला याना कायेगु यानाच्वंगु खः । न्यतमरु अजिमाया प्याखं पाहांचःह्रेया हे झ्वलय् येँय् ख्वाःपाः प्याखं कथं न्यतमरु अजिमाया प्याखं क्यनीगु चलन दु । थुगु प्याखनय् सिंघिनी, गणेद्यः, ब्रम्हायणी, रुद्रायणी, इन्द्रायणी, नारायणी, महालक्ष्मी, बाराही, भैरव, कुमारी, न्यतमरु अजिमा व ब्याग्रिनीया ख्वाःपाः पुया पाहांचःह्रेया बहनी न्यतया दबुलिइ प्याखं क्यनेगु याना वयाच्वंगु दु । दँय्दसं क्यनीगु थुगु प्याखंया झ्वलय् झिंनिदँय् छकः धाःसा दैत्य क्वःथयेगु प्याखं क्यनी । न्यतपाःच्वया द्यःछेँय्निसें ख्वाःपाः पुया वयाः दबुलिइ पाहांचःह्रे कुन्हु गणेद्यः, ब्रम्हायणी, इन्द्रायणी, नारायणी, रुद्रायणी व महालक्ष्मीया प्याखं क्यनेगु याइ । अथेहे कन्हय् कुन्हु बाराही, भैरव, कुमारी, अजिमा, सिंघिनी व ब्याग्रीनीया प्याखं क्यनेगु याइ । अनं लिपा निम्ह मचाया प्याखं धकाः अजिमा व कुमारीया प्याखं क्यनीसा अले प्यम्ह मचाया धकाः बाराही, कुमारी, भैरव व अजिमाया प्याखं क्यनेगु चलन दु । अथे हे प्याखं ल्हुइगु झ्वलय् म्येय् व फै बलि बिइगु चलन दु । खिं बाजं (नेकुं खिं), ताः, भुस्याः, प्वंगा, खिमचाया तालय् अथे द्यः जुयाः प्याखं ल्हुइगु खः । थुगु प्याखं न्यत लागाया ज्यापुतय्सं क्यना वयाच्वंगु दु । थुगु कथं पाहां चःह्रेया झ्वलय् थीथी कथंया द्यःपिनिगु जात्रा याना वयाच्वंगु जूसां नं मूल रुपं कंगः अजिमा व लुमरी अजिमा हे खः धकाः धायेफइगु अवस्था दु । अले बाजंया ल्याखं नाय्खिं बाजंयात प्रमुख बाजंया रुपय् नालातःगु दुसा अथे हे न्यतमरु अजिमाया प्याखं नं क्यनेगु याना वयाच्वंगु दु । नेवाः समाजय् अजिमा द्यः धाइपिं थःगु हे पहःया मिसाद्यः खः । थाय् विशेष कथं नां बियातःगु जूसां मूल रुपं मिसाद्यः हे खः । अले अजिमा द्यःयात अष्टमातृका प्रतिक कथं नं नाला वयाच्वंगु दु । अजिमा द्यःया जात्रा नापनापं पाहांचःह्रेया दिनय् विशेष यानाः लाभा नयेमाःगु नापं थःथितियात पाहां ब्वनेमाःगु चलन दु । मौसमया ल्याखं लाभा नयेगु जात्राया रुपय् नं पाहांचःह्रेयात नालातःगु दु । उकिं न्हापा न्हापा मौसमयात ल्वयेक हनेगु याना वयाच्वंगु पाहांचःह्रे नखःया विशेषता खः । अले द्यःखः जात्रा मल्लकालय् सुरु जूगु खःसां वसिबें न्हापा हे पाहांचःह्रेयात पासाचःह्रे, लाभाचःह्रे धकाः येँया नेवाःतय्सं हना वयाच्वंगु खः धाइ । थुगु कथं लिपांगु इलय् वयाः पाहांचःह्रे धइगु येँया मौलिक जात्राया रुपय् विकास जुयावंगु दु । लिपांगु इलय् वयाः पाहांचःह्रेया इलय् हे तिंख्यलय् घोडा जात्रा अर्थात सल जात्रा यायेगु ज्या राणाकालय् वयाः सुरु याःगु खः । अले राज्यं नं व हे सल जात्रायात प्राथमिकता बिया वयाच्वंगुलिं पाहांचःह्रे नखः छगू कथं ध्याकुनय् लाः वंगु दु । पाहांचःह्रेया इलय् याइगु घोडा अर्थात सल जात्रायात जक मनूतय्सं चर्चा यायेगु नापं राष्ट्रिय स्तरं प्रचार प्रसार यायेगु ज्या जूगुलिं येँया नेवाःतय्सं हना वयाच्वंगु पाहांचःह्रे नेवाः समाजय् जक लिकुना वंगु अवस्था खनेदु । आः वयाः ला थःथितियात पाहां ब्वनेगु अर्थात नखत्याया इलय् नं पाहांचःह्रेया लसताय् धायेगु बुलुहुं बुलुहुं त्वःताः घोडा जात्रा अर्थात सल जात्राया लसताय् धकाः तकं धायेगु यानाहःगु दु । थुगु हे कथं न्ह्याः वन धाःसा कन्हय् वना पाहांचःह्रे धइगु हे घोडा जात्रा अर्थात सल जात्र जकं मखुला धकाः मनूतय्सं धया हयेफुगु सम्भावना दु । उकिं थ्व इलय् पाहांचःह्रे नखःया महत्वयात अझ ब्यापक याना यंकेमाःगु नापं पाहांचःह्रे नखःया बारे अझ अप्वः अध्ययन अनुसन्धान याना यंकेमाःगु अवस्था दु । अले येँयापिं नेवाःतय्गु म्हसीका पिब्वयाच्वंगु पाहांचःह्रेयात प्राथमिकता बिया वनेगु ज्या यायेमाःगु दु ।"
https://nepalbhasatimes.com/3561,संस्कृति,११३८ चिल्लागा आमै,पाहाँचःह्रेया मरःजा (फोटो फिचर),"येँ– पाहाँचःह्रेया झ्वलय् थौं येँया थाय्थासय् मरःजा नकल । भलननि, भिंद्यःत्वाः, क्वहिति, वंघः, यटखा, ज्याथा, त्यंगः, कुम्हाःननि आदि थाय्थासय् थीथी व्यञ्जन तयाः मरजाः नकूगु खः । गणेद्यः पुज्यानाः नकीगु मरःजा नकलकि मस्त अरिं मचाइगु विश्वास यानातःगु दु । थौं येँया कुम्हाःननि व क्वहितिइ मरःजा नकूगु छुं छुं किपा –                                                                            "
https://nepalbhasatimes.com/3416,संस्कृति,११३८ चिल्लागा द्वादशी ,चैत्र ४ गते असनय् द्यः ल्वाकीगु,"येँ – थुगुसी पाहांचः¥हे जात्रा थ्वहे वइगु चैत्र २ गते न्यायेकीगु जूगु दु । पात्रोय् १ गते पाहांचः¥हे धयातःसां थीथी अजिमापिनि खः जात्रा व द्यः ल्वाकेगु जात्रा धाःसा २ गतेनिसें शुरु यायेगु सहमति जूगु दु । थनया तेबहाः भद्रकाली, वटु भद्रकाली कंग अजिमा स्वखःया दथुइ तेबहालय् जूगु मुँज्यां चैत्र २ गते द्यः गमय् तयेगु व चैत्र ३ गते बहनी १० बजे तिंख्यलय् द्यः ल्वाकेगु निर्णय याःगु दु । अथे हे चैत्र ४ गते न्हिनय् २ बजे असनय् द्यः ल्वाकेगु निर्णय जूगु खँ तेबहाः गुथिया नायः तुतुभाइ महर्जनं कनादिल । थुगुसी द्यः जात्राय् आवश्यक शान्ति सुरक्षा व ट्राफिक व्यवस्थापन यायेत २२ वडाया अध्यक्ष चिनिकाजी महर्जनया संयोजनय् जात्रा चाःहिलीगु १३ गू वडाया अध्यक्ष व प्रहरी, स्थानीय क्लबतय् मुँज्या नं च्वंगु दु ।                                                         जनबहाःद्यः जात्राया समिति ः मेखे जनबहाः द्यःया जात्रा न्यायेकेगु निंतिं जात्रा व्यवस्थापन समिति नीस्वंगु दु । जनबहाः द्यःया गुरुजु लिसें २५ वडा अध्यक्ष निलकाजी शाक्ययात कजि कथं ल्ययाः उगु समित स्वंगु खः । अथेहे येँ मनपाया मेयर विद्यासुन्दर शाक्य, येँ जिल्ला प्रशासन कार्यालय प्रमुख केदारनाथ शर्मा व जात्राया रुटय् लाःगु वडाया वडाध्यक्षपिंत व्यवस्थापन समितिया संरक्षक कथं ल्यःगु दु ।"
https://nepalbhasatimes.com/3569,संस्कृति,११३८ चौलाथ्व पारू ,तिंख्यलय् द्यः ल्वाकल (फोटोफिचर),येँ – पाहाँचःह्रेया झ्वलय् शनिवाः तिंख्यलय् द्यः ल्वाकल । थौं बहनी पौन ११ बजे वटु भद्रकाली व तेबहाः भद्रकालीलिसें कंग अजिमाया द्यः ल्वाकूगु खः । द्यः ल्वाकेगु धकाः खतय् च्वनाः मिप्वाः हिलाबुला यायेगु याइ ।                                                         द्यः ल्वाकेगु निंतिं दकलय् न्हापां तेबहाः भद्रकाली द्यः तिंख्यलय् हयातःगु खःसा थ्व लिपा वटु भद्रकाली द्यः हयाः दिकेहःगु खः । तिंख्यः दथुइ निखलं भद्रकाली द्यः थ्यनेधुंकाः कंगः अजिमाखः हःगु खः । कंग अजिमा हयेवं द्यः ल्वाकेगु ज्या न्ह्याःगु खः । कंगखः दिके मजिउगुलिं हयेवं द्यः ल्वाकूगु खः । कंग खतं नापसं दिकातःगु वटु भद्रकाली व तेबहाः भद्रकालीया खः स्वचाः चाःहिलाः दकलय् न्हापां वटु भद्रकाली द्यःखः लिसे तिंप्वाः हिलाकाःगु खः । थ्व लिपा तेबहाः भद्रकालीलिसे तिंप्वाः हिलाकाःगु खः । द्यःखः ल्वाकीबलय् थौंकन्हय् तिंख्यलय् न्हापां वटु भद्रकालीलिसे ल्वाकीसा असनय् ल्वाकीबलय् न्हापां तेबहाः भद्रकालीलिसे ल्वाकेगु याना वयाच्वंगु दु । द्यःखः ल्वाकूगु छुं किपा        
https://nepalbhasatimes.com/3609,संस्कृति,११३८ चौलाथ्व पारू ,जय बागेश्वरी देगः पुनःनिर्माण सम्झौता खारेज,येँ – विश्व सम्पदाया धलखय् दुथ्यानाच्वंगु पशुपतिया ग्वलय् च्वंगु जयबागेश्वरी देगः पुनःनिर्माणया सम्झौता खारेज याःगु दु । उगु देगः पुनःनिर्माणया निंतिं दातालिसे जूगु सम्झौता पशुपति विकास कोषं खारेज याःगु खः ।देगः पुनःनिर्माणया निंतिं जूगु सम्झौता खारेजया प्रक्रियाय् वने धुंकूगु व उकिया प्राधिकरणयात जानकारी बीगु ज्या नं जुइ धुंकूगु कोषं न्ह्यथंगु दु । २०७२ साल बैशाख १२ गतेया तःभुखाचं क्षति जूगु देगः पुनःनिर्माणया निंतिं एड्भेन्चर टुर एण्ड ट्राभल्सया संचालक कल्याण शर्मायात सैद्धान्तिक स्वीकृति बिउगु खः ।कोषया आः नकतिनि च्वंगु कार्यसम्पादन बैठकं भुखाय् ब्वःगु स्वदँ दयेत्यंकाः आतक नं पुनःनिर्माणया निंतिं सम्झौता याःगु दातां क्षतिग्रस्त जयबागेश्वरी देगः पुनःनिर्माण याये मफयेवं उगु सम्झौता हे खारेज याना बिउगु खः ।                                                         कोषया कोषाध्यक्ष डा. मिलनकुमार थापां उगु बैठकं दातां बीगु धाःगु ग्वाहालि नं मकायेगु निर्णय याःगु व स्थानीयवासीतय्सं थःपिंसं नं पुनःनिर्माण याये दयेमा धकाः इनाप याःगुलिं आः उगु देगः पुनःनिर्माणया जिम्मा सुयात नं मबिसे राष्ट्रिय पुनःनिर्माण प्राधिकरणया ग्वाहालिं कोष थम्हं हे यायेगु धयादीगु दु । थ्व हे झ्वलय् देगः पुनःनिर्माणया जिम्मेवारी कयादीम्ह दाता शर्मां आः वयाः देगः दयेके मफइगु धासें सम्झौता रद्द यायेमाल धकाः निवेदन बिउगु खँ सीदुगु दु । दाता शर्मां देगः दने मफइगु खःसां देगःया दनेत न्यय्गू लाख तका दां धाःसा कोषयात बीगु निवेदनय् धयाःगु दु ।
https://nepalbhasatimes.com/3627,संस्कृति,११३८ चौलाथ्व पारू ,असनय् द्यः ल्वाकल (फोटो फिचर),"येँ – पाहाँचःह्रेया झ्वलय् थौं न्हिनय् असनय् द्यः ल्वाकूगु दु । थौं न्हिनय् साढे बजे कंगः अजिमा, वटु भद्रकाली व तेबहाः भद्रकालीया खः ल्वाकूगु खः । द्यः ल्वाकूगु इलय् चतांमरि नं ह्वःगु खः । थौं असनय् द्यः ल्वाकूगु छुं किपा ः           "
https://nepalbhasatimes.com/2214,संस्कृति,११३८ सिल्लागा आमै,गोरखा दरवार पुनःनिर्माणया निंतिं थुनेगु शुरु,"येँ – तःभुखाचं क्षति जूगु गोरखा दरवार पुनःनिर्माणया निंतिं थुनेगु ज्या शुरु जूगु दु । २०७२ साल बैशाख १२ गतेया गोरखाया बारपाक केन्द्रीत तःभुखाचं क्षतिग्रस्त जुइवं ऐतिहासिक महत्व कुबियाच्वंगु गोरखा दरवार पुनःनिर्माणया निंतिं थुनेगु ज्या शुरु जूगु खः ।१९९० सालया तःभुखाचं नं छुं मजूगु गोरखा दरवार थनिं करिब स्वदँ न्ह्यः गोरखाया बारपाक केन्द्रीत तःभुखाचं धाःसा क्षतिग्रस्त जूगु खः । ४०० दँ पुलांगु धयातःगु उगु दरवार जगंनिसें हे पुनःनिर्माण यायेमाःगुलिं आः उकियात पूवंक हे थुनेगु ज्या जुयाच्वंगु दु ।                                                         पूवंक हे थुनाः जगंनिसें हे पुनःनिर्माण यायेमाःगु जूगुलिं थुनेगु ज्या जुयाच्वंगु व पुलांगु हे स्वरुप व संरचनाय् हाकनं पुनःनिर्माण यायेगु पुरातत्व विभागं न्ह्यथंगु दु ।वि.सं. १६८६ लय् तत्कालीन गोरखाया जुजु राम शाहया पालय् दयेकूगु गोरखा दरवार पुलांगु हे स्वरुपय् पुनःनिर्माण यायेगु ल्याखं विभागया कर्मचारीया उपस्थितिइ थुनेगु ज्या जुयाच्वंगु दु । दरवार थुनेगु ज्यालिसें पुलांगु सामग्री चिइकेगु ज्या नं जुयाच्वंगु दु । ‘दरवारया पुलांगु सामग्री चिइकेगु ज्या जुयाचवंगु दु । ज्या काये जिउगु सामग्री हाकनं प्रयोग यायेगु व ज्या लगे मजूगुयात वांछ्वयेगु जुइ’ दरवार हेरचाह अड्डाया प्रमुख हरिप्रसाद भुसालं धयादिल, ‘दरवार थुनेगु ज्यालिसें जग तयेगु निंतिं नं ज्या जुयाच्वंगु दु । करिब ४ करोड ३७ लाख लागतय् पचली सिभा जेभी कम्पनीं दरवार पुनःनिर्माण यायेत्यंगु खः । भुखाचं हे क्षति जूगु दरवार लागाया गोरखनाथ देगः लगायतया संरचना धाःसा पुनःनिर्माण यायेगु ज्या क्वचाय् धुंकूगु दु ।"
https://nepalbhasatimes.com/2195,संस्कृति,११३८ सिल्लागा आमै,गोरखा दरवार ठेक्कां दयेकीगु,येँ – प्यसःदँ पुलांगु गोरखा दरवार ठेक्कां दयेके बीगु जूगु दु । ठेकेदारयात दरवार दयेकेगु ठेक्का बीगुया नापनापं जगंनिसें दरवार थुनेगु ज्या नं शुरु जूगु दु । पृथ्वीनारायण शाहया थ्व दरवार वंगु तःभुखाचं क्षति याना बिउगु खः । अबले गोरखायात हे केन्द्र दयेकाः भुखाय् ब्वःगु खः । पचली सिभा जेभी कम्पनीं दरवार दयेकेगु ठेक्का लाकूगु दु । थ्व कम्पनीं ४ करोड ३७ लाख तकां दरवार दयेकेगु कबुल याःगु खः । स्वदँया दुने दरवार दयेके सिधइगु ग्वसाः दु ।                                                         ‘वि.सं. १६८६ स गोरखाया जुजु राम शाहया पालय् थ्व दरबार दयेकूगु खः । आः थुकियात जगंनिसें पूवंक हे थुनाः हानं न्हापा थें हे दयेकेगु ग्वसाः जुयाच्वंगु दु । दरवार दयेकेगु ज्या धाःसा पुरातत्व विभागपाखें याःगु खः । दरवार दयेकीबलय् पुलांगु ज्या वःगु ज्वलंत पुलांगु हे छ्यलीगु खँ धाःगु दु । दरवार दयेके ज्या न्ह्याःगुलिं अन च्वंगु पृथ्वीनारायण शाहया गद्दी लगायत मेमेगु ज्वलंत मेथाय् हे सुरक्षितपूर्वक तये यंकूगु दु ।
https://nepalbhasatimes.com/2341,संस्कृति,११३८ चिल्लाथ्व दुतिया,थौं यल कुमारी आसनय् बिज्याकीगु,"यल – यलया न्हूम्ह कुमारी निहिरा वज्राचार्ययात थौं आसनय् बिज्याकीगु जूगु दु । थौं विधिवत पुजा यासें निहिरायात यलया कुमारी कथं प्रतिस्थापन याइ । स्वदँया निहिरायात वंगु वाःया सोमवाः कुमारी ल्यःगु खः । थौं वसपोलयात आसनय् बिज्याकेधुंकाः आः कुमारी जुयाबिज्यानाच्वंम्ह युनिका वज्राचार्य कन्हय् थःगु छेँय् बिज्याइ । कुमारी छेँ नं थःगु छेँय् कन्हय् जक बिज्याइगु जूसां सोमवाः न्हूम्ह कुमारी ल्ययेधुंकाः युनिका कुमारी छेँनं पिहां बिज्यानाः स्कुल वनेगु सुरु यानाबिज्यायेधुंकूगु दु । न्हूम्ह कुमारी निहिरा यल गाःबहाःया निरजरत्न व मोहनी वज्राचार्यया म्ह्याय् खः । वसपोलयात वंगु सिल्लाथ्व पञ्चमी सोमवाः कुन्हु कुमारी जुइगु निंतिं वःपिं न्याम्ह मध्ये ल्यःगु खः । थौं आसनय् बिज्याये धुंकाः वसपोल कुमारी छेँय् हे च्वना बिज्याइ । वसपोलयात आखः ब्वंकेगु व्यवस्था कुमारी छेँय् हे जुइ । कुमारी ल्यय्धुंकाः वसपोल थःगु हे छेँय् च्वनाबिज्यानाच्वंगु खः । छेँय् च्वंसां वसपोलया नयेत्वनेगु फुऽ निसी यानाः यायेगु जुइधुंकूगु खः । यल कुमारीयात बुंगः द्यः जात्रा, घोडेजात्रा लिसें थीथी जात्राबलय् यानाः दछिया झिंस्वक्व कुमारी छेँ नं पितबिज्याकीगु चलन दु ।"
https://nepalbhasatimes.com/2146,संस्कृति,११३८ सिल्लागा चर्हे,यलध्वाखाय् अष्टमातृकाया अंगः किपा,यल – थनया ऐतिहासिह महत्व दुगु यलध्वाखायात छाय्पीगु ज्या जुयाच्वंगु दु । ध्वाखाय् नेवाः संस्कृतिइ सुरक्षाया प्रतिक कथं कयातःपिं अष्टमातृका किपा च्वयेगु ज्या जुयाच्वंगु दु । उगु किपा च्वयेगु ज्याया नेतृत्व नांजाःम्ह कलाकार लोक चित्रकारं यानादीगु खः । वय्कःया कथं न्हापा पाटन क्याम्पसया कुलां साहित्य पाःलाःपाखें ध्वाखाय् कलश व मिखाया चित्र च्वयातःगु खः । लिपा कुलां साहित्य पालाःपाखें ज्या मजुइवं स्थानीय शान्ति युवा क्लबं अथे हे चित्र च्वयेगु याना वयाच्वंगु खः ।                                                         थुगुसी धाःसा चित्र च्वयेगु खँय् सहलह जुयाच्वंगु इलय् पाटन क्याम्पसया पुलांम्ह विभागीय प्रमुख तुल्सीलाल सिंहं यलध्वाखा देय्या ध्वाखा जूगुलिं देय्ध्वाखाय् अष्टमातृकाया किपा तयेमाः धकाः सुझाव बियादीगुलिं अष्टमातृकाया किपा च्वयेगु ज्या जुयाच्वंगु खः ।थ्व चित्र च्वयेगु ज्याय् थौंकन्हय् च्याम्ह कलाकारपिं लगे जुयाच्वंगु दु । थुकी चित्रकलाया विद्यार्थीपिंसं नं ग्वाहालि याःगु खः । विद्यार्थीपिनिगु ज्या क्वचायेधुंकूगुलिं आः थःपिंसं चित्र च्वयेगु ज्या यानाच्वनागु खँ भाजु चित्रकारं कनादिल । इतिहासविद् देवीचन्द्र श्रेष्ठया धापू कथं थ्व यलध्वाखा ९० सालया तःभुखाय् लिपा वि.सं. १९९१ सालय् दयेकूगु खनेदु । न्हापा थ्व ध्वाखां पिने बुँया फाँट जक दुगु खःसा वहे फाँटय् छगू पुखू नं दु गुकियात ‘चःपुखू’ धाइ । चःपुखूया नापसं च्वंगु ध्वाखा जुयाः थ्व ध्वाखायात ‘चःध्वाखा’ नं धाः । थ्वहे चःपुखूया क्वसं लाःगु थाय् जुयाः उगु लागायात न्हापा ‘चःक्वःपाः’ धाइगु खः गुगु थौंकन्हय् अपभ्रंश जुयाः ‘चाकुपाट’ जूवंगु दु ।
https://nepalbhasatimes.com/2353,संस्कृति,११३८ चिल्लाथ्व दुतिया,यलय् न्हूम्ह कुमारी आसनय् बिज्याकल,यल– यलया न्हूम्ह कुमारी निहिरा वज्राचार्ययात शनिवाः आसनय् बिज्याकूगु दु । शनिवाः विधिवत रुपं प्रतिस्थापन पुजा यायेधुंकाः वसपोलयात आसनय् बिज्याकूगु खः । वसपोल आवंनिसें कुमारी छेँय् हे च्वनाबिज्याइ । प्रतिस्थापन पुजाया झ्वलय् वसपोल कपालय् मिखा कंकाः (मिखाया सिन्हः तिकाः) पुज्याःगु खः । कुमारी आसनय् बिज्यायेधुंकाः वसपोलं पुजाय् सहभागीपिंत सिन्हः नं तिकाबिज्याःगु खः । प्रतिस्थापन पुजा यायेधुंकाः जक न्हूम्ह कुमारीयात द्यःमय्जु कथं माने याइ ।                                                         न्हूम्ह कुमारी आसनय् बिज्याय् धुंकाः आः पुलांम्ह कुमारी कन्हय् थःगु छेँय् बिज्याइगु जूगु दु । पुलांम्ह कुमारी युनिका वज्राचार्य थीमजिउ जूगुलिं निहिरायात वंगु सिल्लागा ५ सोमवाः कुन्हु न्हूम्ह कुमारी कथं ल्यःगु खः । न्हूम्ह कुमारीयात आः कुमारी छेँय् हे तयाः ब्वंकेगु याइ । वसपोल दँय् झिंस्वक्वः जक थीथी जात्राया इलय् कुमारी छेँय् नं पिहां बिज्याइगु खँ धाःगु दु ।
https://nepalbhasatimes.com/2585,संस्कृति,११३८ चिल्लाथ्व अष्टमी,"बसन्तपुली चीर थन, थनिंनिसें होली सुरु (फोटाफिचर)",येँ – थौं चिल्लाथ्व अष्टमी कुन्हु साइत कथं न्हिनय् ११ः५३ य् बसन्तपुली चीर स्वाःगु दु । बसन्तपुली चीर थनेवं च्यान्हुयंकंया होली पर्व नं सुरु जूगु दु ।                                                         ३२ फिट तजाःगु पँथय् रंगीविरंगी कापः यखायातःगु स्वतँया चाकः तयाः चीर थंगु खः । चीर थनेगु ज्या परम्परां निसें धालासिक्वया साय्मितय्सं याना वयाच्वंगु खः । थ्व हे झ्वलय् धालासिक्व मानन्धर सनाः गुथिपाखें चीर थंगु खः । चीर थनेवं गुर्जुया पल्टनपाखें तोप तयाः सलामी बिउगु खः । थ्व चीर आः वइगु होली पुन्हि कुन्हु बहनी क्वःथली । थुगुसी चिर क्वथयेगु साइट ८ः०३ बजे तयातःगु दु ।    
https://nepalbhasatimes.com/3077,संस्कृति,११३८ चिल्लागा षष्ठी,नक्वाःया जात्रा विधिकथं संचालनया माग,येँ – नुवाकोटया लोकंह्वाःगु सिन्हः जात्रा विधिकथं संचालन यायेत माग याःगु दु । नुवाकोट सरकोरकार समाजं प्रदेश नं. ३या मुख्यमन्त्री डोरमणि पौडेलयात नाप लानाः जिल्लाया लोकंह्वाःगु जात्रायात परम्परागत विधिकथं संचालन याकेत माग याःगु खः ।दँय्दसँ चैत शुक्ल पुन्हिकुन्हु नुवाकोटया भैरवी व देवीघाटया जालपा द्यःयाथाय् लगे जुइगु सिन्हः जात्राय् भैरवीया द्यःखःयात देवीघाटय् च्वंगु जालपा द्यःयाथाय् यंकेगु व अनं निन्हु लिपा हाकनं भैरवी देगलय् तुं लित यंकाः जात्रा यायेमाःगु परम्परा दु । जात्राया खः लच्याङवासीतय्सं कुबीमाःगु प्रचलन दु ।
https://nepalbhasatimes.com/2831,संस्कृति,११३८ चिल्लाथ्व चतुर्दशी,थौं होली पुन्हि,यँ- थौं होली पुन्हि देय्या पहाडी लागाय् तःजिक हनाच्वंगु दु । थौं थाय्थासय् लः व रंगं छम्हं मेम्हेसित छ्वाकाः थ्व पर्व हनी । तराई लागाय् धाःसा कन्हय् जक होली पर्व हनेगु याइ । थुगुसी होली पुन्हि कुन्हु सुनां नं उच्छृंखल ज्या मयायेमा धकाः प्रहरीं विशेष सतर्कता नाला काःगु दु । प्रहरीं वंगु छुं न्हि न्ह्यवंनिसें होली पर्व थवंथवय् जक न्ह्यइपुक म्हितेत इनाप यासें यदि लँय् वयाच्वंपिं लः वा रंगं छ्वाकल धकाः ज्वनाः सार्वजनिक मुद्दा तयेगु जुइ धकाः वंगु छुं न्हि न्ह्यवंनिसें माइकिङ समेत यानाच्वंगु खः ।                                                         येँया बसन्तपुली वंगु अष्टमि कुन्हु थंगु चीर नं थौं हे क्वःथली । थौं बहनी ८.०३ बजे चीर क्वःथलीगु साइत दु । येँया धालसिक्वया मानन्धरतय्सं थ्व चीर क्वःथलीगु खः । थ्वयात थौं हे साला यंकाः तिंख्यलय् यंकाः च्याका छ्वइ । मारवाडीतय्सं चीर च्याकाः वःगु ह्यंग्वाः छेँय् यंकाः कुँ थनेगु ज्या याइ ।
https://nepalbhasatimes.com/1432,संस्कृति,११३८ सिल्लागा दुतिया,न्हापांगु चरणया न्याः लाकेगु जात्रा क्वचाल,"ख्वप- ख्वपय् छगू चरणया न्याः लाकेगु जात्रा म्हिगः क्वचाल । म्हिगः याछेँ त्वालय् न्याः लाकाः न्हापांगु चरणया जात्रा क्वचायेकूगु खः । नवदुर्गापाखें वंगु माघ २ गतेनिसें सूर्यमढी, दतात्रय, क्वठण्डौ, गःहिति, इनाचो, गोल्मढी व याछँेय् न्या लाकेगु ज्या क्वचायेवं न्हापांगु चरण क्वचाःगु खः । आः द्यःयात सांगाय् यंकाः अन नं अथेहे न्या लाकाः हाकनं लित हइ । वयां लिपा हाकनं ख्वपया थीथी थासय् न्या लाकालिं हाकनं देसं पिने भ्वँतय्, नाला, पन्ति व धौख्यलय् दथुइ दथुइ यंकीगु चलन दु । न्हापांगु चरण क्वचायेवं आरती च्याकेगु ज्या जुइ ।"
https://nepalbhasatimes.com/2850,संस्कृति,११३८ चिल्लाथ्व चतुर्दशी,होलीया रमझम (फोटाफिचर),"येँ – थौं होली पुन्हि देय्या पहाडी लागाय् तःजिक हन । स्वनिग: लगायत पहाडी लागाया थीथी थासय् लः व रंगं छ्वाकाः थ्व पर्व हन।हाेलीया झ्वलय् जबरजस्ती या:पिंत धा:सा प्रहरीं नियन्त्रणय् का:गु दु । प्रहरीं स्वनिगलं जक सच्छि व खुइन्हय्म्हेसित नियन्त्रणय् का:गु दु ।  प्रहरी‌ं येँ न‌ं सच्छि व खुइम्ह, यलं स्वम्ह व ख्वपं प्यम्हेसित नियन्त्रणय् का:गु दु । अथेहे मादक पदार्थ सेवन याना: सवारी चले या:पिं न्यस: व नीस्वंग: मोटरसाइकलयात प्रहरीं नियन्त्रणय् का:गु दु ।                                                           "
https://nepalbhasatimes.com/2848,संस्कृति,११३८ चिल्लाथ्व चतुर्दशी,थौं हरिसिद्धिइ भवानी त्रिशक्ति देवीया प्याखं,यल– थनया हरिसिद्धिइ भवानी त्रिशक्ति देवीया प्याखं थौं क्यनेज्या जुयाच्वंगु दु । ताःई न्ह्यवंनिसें न्ह्याना वयाच्वंगु हरिसिद्धिया थुगु प्याखं दछिया निक्वः क्यनेगु परम्परा दु । यल महानगरपालिका १८ स्थिति हरिसिद्धिइ सुथसिया ४ ताः इलंनिसें बहनीसिया ९ ताः ईतक प्याखं क्यनेगु ज्या जुइ । दछिया निक्वः क्यनीगु थुगु प्याखं थिंलाथ्व पुन्हि (यःमरि पुन्हि) व चिल्लाथ्व पुन्हि (होलपुन्हि)या दिं कुन्हु क्यनेगु याइ । आदि शंकराचार्य नेपाः वःगु इलय् बौद्धमार्गीलिसें शास्त्रार्थ यानाः बुके धुंकाः देगलय् नित्य पुजाया व्यवस्था मिले थुगु प्याखं क्यनेगु ज्या जुया वयाच्वंगु त्रिविविपाखें विद्यावारिधी यानादीम्ह धर्मगोविन्द महर्जनं कनादिल । न्हापा न्हापा थ्व प्याखं यःमरिपुन्हिनिसें होलिपुन्हि तक हे क्यनेगु चलन दुगु खःसा स्वइपिं मदया वनेवं आः वयाः दछिया निक्वः यःमरिपुन्हि व होलिपुन्हिया इलय् जक क्यनेगु याना वयाच्वंगु खः । स्कन्द पुराणय् धयातःकथं महाद्यः व पार्वती कैलाशया लुखा तिनाः पासा म्हिताच्वंगु इलय् चण्ड व प्रचण्ड नांया निम्ह दैत्यं दुहां वयेगु कुतः याःगु खः । नन्दी लगायत शिवगणं लुखाय् हे पने स्वःसां माने मजुइवं युद्ध यायेत तयार जुल । महाद्यवं पार्वतीयात शक्तिया रुपधारण याकाः निम्ह असुरयात स्यानाः लिहां वयेवं सिद्ध याःगुलिं सिद्धि नां बिउगु धापू दु । हरिसिद्धि भवानीया प्याखंया निंतिं गुथि संस्थानं ग्वाहालि याना वयाच्वंगु दुसा प्याखं क्वचायेकाः पंचबलि बीमाःगु व्यवस्था दु ।
https://nepalbhasatimes.com/1445,संस्कृति,११३८ सिल्लागा तृतीया,"नवदुर्गा प्याखं छु खः, गथे न्ह्याइ ?","नवदुर्गा द्ययात ख्वपय् तान्त्रिक द्यः कथं कयातःगु दु । थ्व द्यःया उत्पत्ति, जलसमाधि, थीथी चहःपहः व प्याखं व मेमेगु नं फुक्कं तान्त्रिक विधिकथं जक न्ह्याना वयाच्वंगु दु । आः तक नं थ्व द्यःयात तसकं जाःम्ह तान्त्रिक द्यःया रुपय् जनमानसं हना वयाच्वंगु दनि । छम्ह द्यः जुयाच्वंम्ह मनुखं मेम्हसित द्यःया पाः हस्तान्तरण यायेत नं उकथं हे तन्त्रमन्त्र ब्वनाः विधि पुवंका हे जक मेम्हेसित हस्तान्तरण याइ । नवदुर्गाया उत्पत्तिस्थल धाःसा ख्वपय् मखुसें ख्वपं अथेहे स्वक्वय् तापाक वा ५ किलोमिटरति पूर्वपाखे लानाच्वंगु सुडालय् खः ।                                                         आः नं अन ब्रम्हायणी, माहेश्वरी, कौमारी, भद्रकाली, बाराही, चामुन्दा, महाकाली, महालक्ष्मी व भैरव यानाः नवदुर्गा वा गुम्ह पीठ द्यःया प्रतिमूर्ति यथावत् दनि । अले दँय् छक्वः ख्वपया थ्व द्यः जुइपिं अन विशेष कथं पूजा वनेगु परम्परा नं कायम हे जुया वयाच्वंगु दनि । सम्भवतः जुजु आनन्ददेवं सुडालया थ्व थासं ख्वप नगरयात आः न्हूगु थासय् सरे यायेत पःखाः दनाः, च्याम्ह पीठ द्यःयात अष्टकोण लाकाः स्थापना यानाः दथुइ भैरव तयाः द्यः व द्यःछेँ तकं बन्दोबस्त यानाबीवं तिनि ख्वपय् थ्व द्यःया बसोबास जूगु खयेमाः । अझ थ्व स्वयां नं न्ह्यः ब्रम्हायणी नामं हे नांजाःम्ह द्यः काभ्रे जिल्लाया देउपुर लागाय् लानाच्वंगु खःसा अन आः नं सक्वं वयाः पूजा यानाच्वंपिं पूजारीतय् झिंप्यंगू पुस्ता अन हे च्वने धुंकूगु खँ धाःगु दु । थज्याःम्ह तान्त्रिक द्यःया ख्वाःपाः दँय्दसं न्हूगु दयेकीगु चलन दु । अले थीथी जात्रा व पर्व न्यायेके धुंकाः जेठ असार महिनां लाइगु भलभल अष्टमिकुन्हु उगु ख्वाःपाःयात विधिवत रुपं सिथं यंकाः ब्रम्हायणी जगातिइ यंकाः च्याका थकी । थथे ब्रम्हायणी पीठ हे उत्पत्तिस्थल व ब्रम्हायणी पीठ हे समाधिस्थल नं जूगु ल्याखं थ्व द्यःया मू द्यः कथं ब्रम्हायणीयात कयातःगु खनेदु । तर ब्रम्हायणी नापं गुम्ह द्यः दइगु जुयाः थ्व नवदुर्गा नामं प्रसिद्ध जुयाच्वंगु खःसा च्याम्ह देवी च्याकुनय् स्थापना यानातःगु ल्याखं अष्टमातृका तकं धायेगु याः । उकी भैरवयात ल्याः तइमखु ।भैरवं तकं छुं याये मफुम्ह राक्षसया बध यायेत देवी प्रकट जूगु ल्याखं नं थ्व द्यःया ऐतिहासिक महत्व दु । थ्व सांस्कृतिक, ऐतिहासिक व परम्परगत रुपं नं च्वन्ह्याम्ह द्यः खः । थुलि च्वन्ह्याःम्ह द्यःया सुरुवात धाःसा कुम्हाःतय् चा दानया परम्परां सुरु जुइगु खः । पुंतय्सं कुम्हाःतय्थाय् दां छायाः उकिया लिधंसाय् चा हयाः लां लां तक चायात पानाः गंकाः नचुकाः छुचुं थें यानाःलि उकी थीथी कथंया तत्व छ्यानाः कपाय् ल्वाकछ्यानाः ख्वाःपाःया आकार बीगु खः । दँय्दसं दयेकीगु ख्वाःपाः अथे हे व उथें ग्यंक दयेके सःपिं म्हो हे जक कालिगढत ख्वपय् दनि । आःयात पूर्ण चित्रकार ज्याथगु बैसय् नं थ्व ज्याय् ध्यानमग्न जुयाच्वंगु दुसा वय्कःया हे काय् राकेश चित्रकारं थ्व ई कथं ल्वयेकेमाःगु तर्क तयाः वयाच्वनादीगु दु । थ्व ज्याय् लखौं खर्च जुइगु तर थःपिंत दां धाःसा माक्व मवइगु कारणं ज्या बन्द जुइफुगु ख्याच्वः बियाच्वंगु दु । थ्व सीप, संस्कृति व परम्परायात जगेर्ना यायेत धाःसा छगू अक्षय कोष तयार याये हथाय् जुइधुंकल धयागु पुंतय् धारणा दु । ई कथं ज्याला व सामान न्यायेत खर्च मगाःगु उमिगु तर्क खः । ख्वाःपाः तयार जुइधुंकाः मोहनिया नवमि कुन्हु चान्हय् ख्वाः पाः खू वनेगु धकाः समय् छायाः उगु ख्वाःपाः ज्वनाः वइगु खः ।गथांमुगः चःह्रे कुन्हुनिसें अभ्यास सुरु यानाः तुयुगु वसः जक पुना च्वनीपिं गथुतय्सं मोहनिनिसें रंगीन जामा पुनाः थ्व ख्वाःपाः पुइ । ख्वाःपाः खुइगु ई तक ला उमिसं तुयुगु हे वसः पुना तइगु खः । गबलय् ख्वाःपाः लःल्हायेगु ज्या जुइ, अब्लेनिसें रंगीन वसः पुनाः पूर्ण रुपं द्यः जुइ । उमित थथे कुम्हाःतय्सं बीगु चाया ख्वाःपा पुइवं जक द्यः नालाकाइ । मेबलय् स्वांया ज्या याइपिं गथु वा मालि कथं कयातःगु दु । थ्व ज्यापु समुदायया पुलांगु हे जाति खः । उमिसं आः तकं थ्व द्यः जात्रा चले याना वयाच्वंगु दु । ख्वपया ताथली, सुडाल, नंखेल, क्वाठण्डौ, इनाचो व नगांचा लागाय् थ्व जातिया बसोबास दु । न्हापा न्हापा थ्व जातिया लागिं जग्गा जमिन नं दुगु खः । तर वि.सं. २०२१ सालं देसय् भूमिसुधारया नामय् फुक्कं गुथिया जग्गा सरकारं काये धुंकाः धाःसा आः जग्गा नां दनि, थःपिंके मंत । उकिं हे थथे थीथी कथं ख्वाःपाः जात्रा वा नवदुर्गाया द्यःजात्रा यायेत पानाच्वंगु खँ उमिसं धायेगु याः । थ्व द्यः न्हापां ब्रम्हायणीं बासा लायेकाः नगर दुने बिज्याकाः भेल्पा ल्वहँतय् भैलःद्यः जूम्हेसिनं स्वां क्वकयाः तलेजुइ बिज्याकाःलि जक द्यः पूर्ण जुइ । लिच्छविकालय् उत्पन्न जुयाः मल्ल कालय् दक्कलय् विकसित जुयाः द्यःछेँ तकं तयार यानातःगु थ्व द्यः थौं थीथी कारणं ध्याकुनय् लाःवनाच्वंगु दु । मनूतय्त परम्परा व संस्कृतिपाखे उलि चिउताः मदुगु व आधुनिकीकरण हे थ्व द्यः प्याखंया मूल्य मान्यता म्हो खने दयावंगुया कारण खः । कुम्हाः, नाय्, आचाजु, पुं, साय्मि, जुगी, शाक्य, ज्यापु व गथु यानाः गुता जातं चले यानातःगु थ्व जात्राय् रंग कथं नं ह्याउँगु, वाउँगु, तुयुगु, हाकुगु व म्हासुगु यानाः न्याता रंगया प्रयोग जुइ । न्याता हे रंगपाखें ग्वःका व पसुका दयेकी । थ्व नवदुर्गाया हे प्रतीक कथं काइगु चीज खः । भैरव छम्ह जक हाकुइगु खःसा बाराही, महाकाली व कुमारी ह्याउँइ । श्वेतभैरव, माहेश्वरी व गणेश तुयुगु वर्णयापिं खः । अले ब्रम्हायणी म्हासुइ । सिम दुम धाःसा तुयुम्ह व ह्याउँम्ह जुइ । इन्द्रायणी नं ह्याउँइ । अले विष्णुबीर अर्थात् भद्रकाली धाःसा वाउँसे च्वनी । थथे तुयूगु, हाकुगु, ह्याउँगु, म्हासुगु व वाउँगु रंगपाखें हे ख्वाःपाः तयार याइथें पसूका नं दयेकातःगु खः ।थज्याःम्ह तान्त्रिक द्यःया जात्रा न्हापां येँ जयबागीश्वरीं सुरु जुइगु खः । अथे न्या हे लाकेगु धकाः गोकर्ण व तुपिया धाःथाय् न्या लाकेगु जात्रा जुइ । न्हापा न्हापा तोखा तकं थ्व द्यः यंकातःगु खःसा २०३८ साललिपा अन ल्वापु जुसांनिसें थ्व परम्परा बन्द जूवंगु दु । छुं दँ न्ह्यःनिसें मध्यपुर थिमिइ नं द्यः मयंके धुंकल । मखुसा थेच्वय् नवदुर्गा द्यः पिकाइगु इलय् यःमरि पुन्हि जःखः थिमिइ थ्व नवदुर्गा द्यः च्यान्हु तक तयाः प्याखं क्यनीगु खः । थथे थ्व द्यः प्रति भक्तिभाव व श्रद्धा म्हो जुजुं वनाच्वंगुलिं जक मखु कि सुरक्षाया कारणं नं द्यःप्याखं संकटय् लानाच्वंगु दु । खास यानाः थ्व प्याखंपाखें बीगु अर्ति उपदेश मनूतय्सं मसियावंगु कारणं हे जक थ्व द्यःया महत्वयात ध्वाथुइके मफुगु व उकिया सांस्कृतिक व शास्त्रीय अर्थ छ्याये मसःगुलिं नं आः थ्व द्यःयात मान्यता तइपिं म्हो जुजुं वनाच्वंगु वनमालातय्सं कनेगु याः । थ्व द्यःप्याखं हुइकीगु इलय्या छगू छगू चहःपहःया छगू छगू बिस्कं बिस्कं कथं महत्व व शिक्षा दु । थःगु जिउ थःम्हेसियां सफा यायेमाः धइगु ज्ञान, कलाः भाःत दथुइ माया मतिना क्वातुका च्वनेमाः धइगु ज्ञान, स्वास्थ्य प्रति ध्यान तयेमाः धइगु ज्ञान व सहकारीताया महत्व अबलय् हे बियाच्वंगु खनेदु ।थ्व द्यःया न्या लाकेगु प्याखं क्यनेगु झ्वलय् प्याखं धाःसां नाटकीय रुप न्ह्यःने वयाच्वनी । थ्व छगू कथं विशिष्ट श्रेणीया गीतिनाटक हे खः । बोल, ताल व भाव प्रकट यानाः हुलाच्वनीगु थ्व प्याखं न्ह्याक्व स्वःसां हे गाइमखु । राक्षसयात बध याये धुंकाः थःगु हि हि जक जुयाच्वंगु म्ह सफा यायेत गण्डकी खुसिइ म्वःल्हुइत नांगां वनीम्ह महाकाली खनाः आतुर श्वेतभैरवं वयात भुनुभुनु तुनुतुनु स्वयाच्वंगु इलय् लिक्क वयेवं महाकाली लज्या चायाः श्वेत भैरवयाके च्वंगु गा त्वकाकाइ । लिपा श्वेतभैरव नं म्वःल्हुयेत उगु गंगाय् वनीगु इलय् खुसिइ न्याचात यक्व खनाः लः ह्वलाः न्या लायेत थः मस्त सिम दुम सःती । उमिसं लः ह्वःगु मिले मजुइवं उमित ख्यानाः थःम्हं लः ह्वलाः न्या लाइ । न्या लाइगु धाःसा मनूतय्त लिना लिना जुइ । लिपा न्या नं मेपिंत स्व जक स्वकाः थः जक नइ । प्वाः स्याइ । प्वाः स्याके धुंकाः वसः हियेमाः धकाः वसः सिम दुमयात हे हीकी । तर उगु वसः वांछवया बी । लिपा थःगु ज्या थःम्हेसियां हे यायेमाः धइगु भावना थुइकाः थःगु वसः थःम्हेसियां हे हियेगु ज्या श्वेतभैरव थःम्हेसियां तुं याइ । प्याखं क्वचाइ । च्याघौ तकया थ्व प्याखनय् क्यनीगु सांस्कृतिक पक्ष धाःसा थ्व हे खः । तर थ्व प्याखंयात ध्वाथुइकाः सिइके मफया वसः हिइगु, चुप्पा नइगु, कुमारी तुलिगु धकाः थीथी कथं अलग्ग अलग्ग कथं जक नवदुर्गा प्याखंयात थुइकी । थुकिं बिइगु ब्यावहारिक शिक्षा व सहकारीताया भावनायात ध्वाथुइके मफुगु कारणं थ्व प्याखंपाखें वर्तमान इलय् शिक्षा काये मफुगु खः ला धइगु नवदुर्गा द्यःलिसें सम्बन्धित गथुतय्गु दु । थुकथं तान्त्रिक द्यःपाखें ज्ञान कयाः वर्तमान अवस्थायात वाःचायेके फत धाःसा थौं मखुसां कन्हय् थ्व प्याखं छगू जीवन्त ऐतिहासिक व सांस्कृतिक महत्वं जाःगु प्याखं जुयाः खनेदइ ।"
https://nepalbhasatimes.com/4464,संस्कृति,११३८ चौलागा  तृतीया,नुवाकोटय् सिन्दुर जात्रा तःजिक हन,"नुवाकोट (रासस)÷ नुवाकोटया भैरवी देगलय् न्यायेकीगु सिन्दुर जात्रा तःजिक हंगु दु । विदूर नपा ५ या देवीघाटं न्हिनय् हःगु भैरवी द्यःयात देगलय् दुतिकाः जात्रा क्वचायेकूगु खः । ल्हुति पुन्हि निसें मू जात्रा कथं हनीगु सिन्दुर जात्रा त्रिशुली जिल्लाया हे दकलय् ताःहाकःगु जात्रा खः । पुन्हिया झिंन्यान्हु न्हयवनिसें हे जात्राया थीथी ज्या न्ह्याइ । चतुर्दशी कुन्हु भैरवी देगः न्ह्यः यःसिं थनेवं जात्राया रौनक सुरु जुइ । पुन्हि कुन्हु देवीघाटया जालपादेवी पीठय् खटय् तयाः यंकूगु भैरवी द्यःयात द्वितीया कुन्हु लित हयाः सिन्दुर जात्रा न्यायेकीगु खः । सिन्दुर जात्रा लिपा भैरवी देगः न्ह्यःने धामीं बलि कायेवं जात्रा क्वचाइगु खँ द्वारे महेन्द्रकुमार शाहीं कनादीगु दु । जात्राया झ्वलय् नुवाकोटया दरबार क्षेत्रया भैरवी देगः व देवीघाटया जालपा द्यःयाथाय् द्यइके वःपिनि भीड जूगु खः । चतुर्दशी कुन्हु दरबारया राष्ट्रिय संग्रहालय लिक्क लाःगु भैरवी द्यःयाथाय् जुइगु सिन्दुरे जात्राया पाहाँ ब्वनेत केँहेँम्ह भैरवी तताम्ह जालपादेवीयात सःतेत वंगु बाखं दु । किवंदन्ती कथं तताम्ह जालपादेवीलिसें भैरवी द्यः देगलय् लिहां वयेवं लसतां सिन्दुर जात्रा न्यायेकीगु खः । जालपादेवीं लिहां वःम्ह धामी स्थानीय धरमपानीया फल्चां बाजंसहित भैरवी देगः न्ह्यःने थ्यनेवं सिन्दूर जात्रा याइ । भैरवी देगलं बाजं व सैनिक टुकडीसहित सिन्दुर जात्रा यानाः तलेजु भवानीया देगलय् खः दुतयंकी । सिन्दुर जात्रा पूवंक क्वचाइगु धाःसा दशमी कुन्हु जक जुइगु खँ द्वारे शाहीं कनादीगु दु । जात्राया झ्वलय् यायेमाःगु थीथी विधि व पुजा सिन्दुर जात्रा क्वचायेधुंकाः यायेमाःगुलिं दशमी कुन्हु जक सिन्दुर जात्राया औपचारिक रुपं क्वचाइगु खँ धाःगु दु । नुवकोटया मू जात्रा जूगुलिं थुकिया धार्मिक व सांस्कृतिक महत्व दु धासें प्रदेशं हे थ्व नखःयात मू नखः कथं कायेमाःगु नुवाकोट सरोकार समाजया सचिव अनुजकुमार श्रेष्ठं धयादीगु दु । थ्व जात्रा मू यानाः थनया नेवाः समुदायं तःजिक न्यायेकी । थ्व नखःबलय् थनया नेवाःतय्सं थःथितियात नखत्या सःतेगु याइ । थुगुसीया जात्रा स्वयेत प्रदेश नं. ३ या सभामुख सानुकुमार श्रेष्ठ, उपसभामुख राधिका तामांग, येँ महानगरपालिकाया मेयर विद्यासुन्दर शाक्यपिं नुवाकोट थ्यंगु खः ।"
https://nepalbhasatimes.com/4516,संस्कृति,११३८ चौलागा  तृतीया,"म्हासुख्वा अजिमाया जात्रा, सक्व (भिडियो)",
https://nepalbhasatimes.com/4519,संस्कृति,११३८ चौलागा  तृतीया,सक्वय् म्हासुख्वाः अजिमाया जात्रा (फोटोफिचर),"सक्व – सक्वय् म्हासुख्वाः अजिमा (बज्रयोगिनी)या मू जात्रा मंगलवाः जुल । जात्राया झ्वलय् म्हासुख्वाः अजिमा (बज्रयोगिनी)या लिसें चिभाः द्यः, सिंघनी, ब्याघ्रिणीयात विशेष कथंया खतय् तयाः देय् चाःहिकूगु खः ।                                                         वंगु शनिवाः बज्रयोगिनी द्यः गुँबहालं देशय् कुहां बिज्याःगु खःसा वइगु शनिवाः थहां बिज्याइगु खँ धाःगु दु ।                 "
https://nepalbhasatimes.com/1585,संस्कृति,११३८ सिल्लागा पञ्चमी,‘न्यतमरु अजिमा’ यात द्यः दयेकाः अन्त्येष्टि,येँ – न्यतमरु अजिमाया द्यः प्याखं पिहां वइबलय् अजिमा जुयाः प्याखं हुलेगु यानादीम्ह भाजु लक्ष्मीनारायण महर्जन म्हीग मंत ।वय्कःया अन्त्येष्टि म्हिगः थनया लुतिइ याःगु खः । न्यतया छेँय् च्वनीम्ह वय्कः आकाझाकां अक्सिजन म्हो जुयाः मदुगु खँ छेँजःपिंसं धाःगु दु । मदये न्ह्यः तक वय्कः स्वस्थ दुगु खँ नं धाःगु दु । वय्कःया सिथं यंकेगु झ्वलय् द्यः जात्रा याये थें शवयात खतय् तयाः यंकूगु खः । वय्कः निक्वःगु ज्याजंक्व नं क्वचायेधुंकूगु व लिसें द्यः नं जुयाच्वंगुलिं थुकथं जात्रा याना सिथं यंकूगु खँ वय्कःया काय्भाजु देवकृष्ण महर्जनं ‘नेपालभाषा टाइम्स’ यात कनादिल ।                                                         वय्कःया जन्म वि.सं. १९८२ सालं जूगु खःसा वय्कः थः अबु मदयेधुंकाः वि.सं. २०१८ सालं न्हापांखुसी द्यः जुयादीगु खः । वि.सं. २०१८ सालंनिसें वय्कः वंगु २०७४ वैशाख तक नं द्यः जुयाः प्याखं हुलाः सांस्कृतिक ज्याय् सक्रिय जुया हे च्वनादीगु खँ नं कायभाजु महर्जनं कनादिल । वय्कः दकलय् लिपा हनुमानध्वाखा दरवारय् २०७४ साल वैशाखय् राष्ट्रपति विद्यादेवी भण्डारी समेत झाःगु ज्याझ्वलय् प्याखं हुलादीगु खँ नं वय्कःया कायभाजुं कनादिल । वय्कः मदय्धुंकाः आः वय्कःया थासय् वय्कःया हे काय्भाजु देवकृष्ण महर्जन न्यत अजिमा कथं प्रतिस्थापित जुइगु खँ धाःगु दु । थ्वहे वइगु पाहांचः¥हे निसें काय्भाजु देवकृष्णं अजिमा जुयाः प्याखं हुलेगु ज्या शुरु यानादी । द्यः जूगु कारणं झिंस्वन्हु कुन्हु हे बर्खि दक्वं फुके यायेगु चलन दु ।
https://nepalbhasatimes.com/4751,संस्कृति,११३८ चौलागा  अष्टमी,बुंगद्यःया जात्राया निंतिं रथ दयेकेगु शुरु,"यल – बुंगद्यःया जात्राया निंतिं खः दयेकेगु शुरु जूगु दु । थनया जक मखसे देय्या हे दकलय् ताःहाकःगु जात्राकथं कयातःगु बुंगद्यःया जात्राया निंतिं रथ दयेकेगु ज्या शुरु जूगु खः । गुथि संस्थानया कथं रथ दयेकेत माःगु दक्वं ज्वलंत चूलाकेगु ज्या जुइ धुंकूगु दु । संस्थानया यल जिल्लाया प्रमुख शैलेन्द्र पौडेलं कनादीकथं रथ दयेकेत आवश्क दक्वं सिँ, बेत, पं आदि चूलाये धुंकूगुलिं आः रथ दयेकेगु ज्या नं शुरु जूगु दु ।                                                         बुंगद्यःया खः दयेकेगु जिम्मेवारी काइगु वाराहीतय्सं थःपिनिगु ज्या शुरु याये धुंकूगु दुसा चैत महिना तकया दुने रथया ज्या क्वचायेकेगुकथं ज्या जुयाच्वंगु दु । थ्व हे वइगु बछलाथ्व पारुकुन्हु बुंगद्यःयात रथय् बिज्याकी । थनया पूच्वय् बुंगद्यःयात रथय् बिज्याकल कि बुंगद्यःया जात्रा शुरु जुइ । अथे खःसां बुगद्यःया खः सालेगु ज्या धाःसा तृतियाकुन्हु निसें जक जुइ । बुगद्यःया खः द्यः रथय् बिज्याके न्ह्यः हे क्वचायेकेकथं ज्या जुयाच्वंगु दु । थुगुसी रथ निर्माया निंतिं अप्वःथें न्हूगु सिँ हे छ्यःगु दु । रथया घःचाः बाहेकं घःमाः, थां, रथया निंतिं माःगु मेमेगु दक्वं थासय् न्हूगु हे सिँ छ्यलीगु जूगु दु । रथया निंतिं वंगु कात्तिकनिसें हे सिँ पालेगु अनुमति कायेगु निसें कयाः ढुवानी यायेगु ज्या तकं जूगु खःसां अझं सिँ हये ल्यं दनि । आवश्यककथंया दक्वं सिँ थ्यंकः वये धुंकूगुलिं रथ निर्माण नं शुरु जूगु खःसा आः नियमित रुपं यायेमाःगु ज्या नं न्ह्याइगु संस्थानं न्ह्यथंगु दु ।"
https://nepalbhasatimes.com/4747,संस्कृति,११३८ चौलागा  अष्टमी,बिस्काःया भैलःखः न्हिनय् सालीगु,"ख्वपया ऐतिहासिक बिस्काः जात्रायात व्यवस्थित रुपं संचालन यायेगु निर्णय याःगु दु । बिस्काः जात्रायात शान्तिपूर्ण रुपं न्यायेकेगु निंतिं थुगुसी भैलः खः नं न्हिनय् हे सालेगु निर्णय याःगु दु । गुथि संस्थान, जात्रा संचालन याइगु गुथिया गुथ्याः, पुजारी, नाइके, स्थानीय वासिन्दालिसे जूगु छगू सहलह लिपा न्हिनसिया २ ताः इलय् हे तःमधि त्वालं भैलः खः सालेगु व सनिलया ५ ताःई तकया दुने द्यःखःयात गःहितिइ थ्यंकेगु कथं जात्रा संचालन यायेगु निर्णय जूगु वंगु शुक्रवाः छगू पत्रकार सम्मेलन यासें जानकारी बिउगु दु ।                                                         जात्राया तयारी व सुरक्षाया बारे जानकारी बीगु ल्याखं महानगरीय प्रहरी परिसर ख्वपय् ग्वसाः ग्वःगु पत्रकार सम्मेलनय् ख्वपया प्रमुख जिल्ला अधिकारी द्रोण पोखरेलं जात्राय् अपां कयेकीगु, जात्रा स्यंकेत स्वइगु व हिंसात्मक गतिविधि न्यंकेत स्वइपिंत कडा कारवाही यायेगु जुइ धयादिल । वय्कलं धयादिल, ‘थुगुसी बिस्काः जात्राया झ्वलय् अपां कयेकीपिं, जात्रा स्यंकेत स्वइपिं व हिंसात्मक गतिविधि न्यंकेत स्वइपिंत ज्वनाः सार्वजनिक मुद्दा तयेगु जुइ, ज्यान हे वनी कथं वा घाःपाः जुइकथं छुं नंकथंया घटना जुल धाःसा अज्याःपिं तत्काल हे ज्वनाः ज्यान मुद्दा तकं तयेगु तयारी यानागु दु ।’ थ्व स्वयां न्ह्यःया दँय् नं फक्व याकनं द्यःखः सालेगु निर्णय याःसां सनिलय् जक द्यःखः सालेगु शुरु यायेगु व चान्हसिया इलय् तक नं द्यः सालेगु इलय् अपां कयेकेगु ज्या जुयाच्वनीगु खः । द्यःखः सालेगु झ्वलय् च्वय् यंके फत धाःसा दत्तात्रयतक व क्वय् यंके मफुसा नासमनाय् तक द्यःखः सालेगु याना वयाच्वंगुलिइ तःभुखाय् लिपा छेँखापतिकं तू नकातःगुलिं छुं छुं समस्या वयाच्वंगु खः । अथे हे थुगुसी द्यःखः सालेगु रुट नं चिहाकः यायेगु निर्णय याःगु दु । जात्रायात मर्यादित, शान्तिपूर्ण व सभ्य तरिकां सम्पन्न यायेत थुगुसी तःमधि त्वालं क्वय् च्वंपिं वासिन्दातय्सं बुलुचातक व च्वय्च्वंपिंसं साक्वथातक जक यंकेगु कथं व्यवस्थापन यायेगु निर्णय नं याःगु दु । विगतय् भैलः खः सालेगु झ्वलय् तःमधि (क्वःनें) क्वय्च्वंपिं वासिन्दां नासमना जुयाः वंंशगोपालतक व थःनें च्वय्च्वंपिंसं तःमधिं सुकूध्वाखा जुयाः दत्तात्रय तक खः यंकेगु यानाच्वंगु खः । २०७२ बैशाख १२ गतेया तःभुखाय् लिपा छेँखापतिकं तू नकातःगुलिं द्यः सालेत समस्या जुया वयाच्वंगु खः । थ्व झ्वलय् जात्राय् अपां कयेकीपिं व हिंसात्मक गतिविधि जुइके मबीत ख्वप नगरपालिकाया समन्वयय् थीथी थासय् ३५ गः सीसी क्यामरा जडान यायेगु ज्या जूगु दु । जात्राया इलय् द्यःखः सालीगु लँपु व बिस्काःया इलय् यःसिं थनीगु थासय् जडान याःगु सीसी क्यामरापाखें प्रहरी परिसर ख्वपया सर्भर कक्षं दक्वं थाय्या गतिविधि बांलाक व तप्यंक हे स्वये फइगुकथं व्यवस्थापन यायेगु ज्या जूगु महानगरीय प्रहरी परिसर ख्वपया प्रहरी उपरीक्षक किरण थापां कनादिल । जात्राया इलय् ख्वप जिल्ला नापं येँपाखें नं यानाः करिब १३०० सुरक्षाकर्मि परिचालन यायेगु जानकारी नं पत्रकार सम्मेलनय् बिउगु खः । सादा वसतय् तकं प्रहरी छगू टुकडी दयेकाः थाय्थासय् परिचालन यायेगु व छुं नं कथंया घटना न्यंकेत स्वइपिं तत्काल ज्वने फइकथं सुरक्षा व्यवस्था कडा यानागु वय्कःया धापू दु । लिसें जात्रा ज्वःछि ख्वप नगरन्यंकं मदिरा निषेध नं याइगु जूगु दु । छुं नं ब्रान्डया वा घरेलु उत्पादन जूगु अय्लाः मी मदइगु जक मखु, त्वने तकं मदइकथं रोक लगे यायेगु जुइ धासें प्रहरी परिसरया प्रमुख राणां अय्लाः न्याये–मी याइपिं व त्वनाः होहल्ला न्यंकेत स्वइपिंत तकं तत्काल ज्वनाः कारवाही यायेगु जुइ धयादिल । अय्लाःया हे कारणं आपालं घटनात न्यनीगु धासें उकियात रोके यायेत्यनागु प्रहरीया निष्कर्ष दु । थगुने बिस्काः जात्राया झ्वलय् छम्ह सीगु खःसा प्यम्ह घाःपाः जूगु खः । अथे हे जात्रा स्यंकेत व हिंसात्मक गतिविधि न्यंकेत स्वःपिं झिंनिम्हेसित ज्वनाः सार्वजनिक मुद्दा तःगु खः ।"
https://nepalbhasatimes.com/6204,संस्कृति,११३८ बछलागा दशमी,थौं बुंगद्यः सालीगु,यल- बुंगद्यः थौं सालीगु जूगु दु । थौं थति त्वालं सालाः जावलाख्यलय् थ्यंकी । बुंगद्यः जावलाख्यः थ्यंगु प्यन्हु लिपा भोटो क्यनेगु जात्रा याइ । थौं याः न्यात धाःसा भोटो जात्रा वैशाख ३० गते न्यायेकी । भोटो जात्रा स्वयेगु निंतिं राष्ट्र प्रमुख वयेमाःगु चलन दु । थौं द्यः सालेगु निंतिं म्हिगः बुंगद्यःयात नैंक्यालं लुकूगु खः । भोटो क्यने क्वचायेवं बुगद्यःयात बुंगय् बिज्याकी । वयां प्यन्हु लिपा बिचाः वनेगु धकाः बुंगय् द्यः बिचाः वनीगु चलन दु ।
https://nepalbhasatimes.com/971,संस्कृति,११३८ सिल्लाथ्व षष्ठी,तिथि तुतं ब्वलंगु विवाद बारे,"नेवाःतय्सं हनावयाच्वंगु थीथी नखःचखः व जात्रापर्वय् विवाद ब्वलनेगु यानाच्वंगु दु । थुगुसी नं बुंगद्यःया जात्रायात कयाः विवाद ब्वलंगु दु । व खः बुंगद्यःया खः सालेगु तिथि । खतुं आः उगु विवाद ज्यने नं धुंकूगु दु । तर विवाद गुकथं ब्वलन व बुंगद्यःया जात्रा गुबलय् जुइ धइगु बारे पञ्चांग निर्णायक समितिया दुजः लिसें चर्चित ज्योतिष कीर्तिमदन जोशीयाके न्यनेकने यायेगु झ्वलय् वय्कलं कनादीगु खँ थन न्ह्यब्वया च्वना ।                                                         थुगसी नं बुंगद्यः गबले सालेगु धइगु खँय् विवाद वःगु दु । बुंगद्यःयात न्ह्याबलें नं बछलाथ्व पारु कुन्हु रथय् बिज्याकीगु खःसा थुगुसी धाःसा दुतिया तिथि तुत् जूगुलिं छथ्वःसिनं बुंगद्यःया खः (रथ) पञ्चमिकुन्हु साले माःगु खँ हयाच्वंगु दु । थ्व खँ पिहां वयेवं बुंगद्यःया खः सालेगु विषयय् विवाद ब्वलंगु खः । तर ज्योतिष जोशीं थ्व खास हे विवादय् हयेमाःगु विषय मखु धासें न्ह्यःने धयादी, ‘झी नेवाःतय्सं न्यायेका वयाच्वनागु गुगुं नं नखःचखः, जात्रापर्व चन्द्रमासया तिथिकथं न्यायेका वयाच्वनागु जूगुलिं गबलें गबलें थ्व हे चन्द्रमास तिथियात कयाः छथ्वः गैरनेवाःतय्सं थुकियात विवाद ब्वलंकेगु कुतः याना वयाच्वंगु दु । छुं नं दिन तुत् वा छन्हु अप्वः जुइगु धइगु पूवंक व न्हिं हे मदइगु मखु, सुद्र्यःया तेजं उगु दिन लुप्त जक जुइगु खः ।’ थज्याःगु विवाद वि.सं. २०२९, २०४८, २०५० व २०६७ सालय् नं वःगु खँ कनादिसें वय्कलं २०६७ सालय् यल प्रमुख जिल्ला अधिकारी नित्यराज पाण्डेया कुतलय् स्वन्हुतक सहलह यानाः छगू मंकाः निर्णय जुइधुंकाः वयां लिपा पञ्चांग निर्णायक समितिया छम्ह दुजः सूर्यप्रसाद ढुंगेल दथुइ वयाः २००४ सालय् तत्कालिन पञ्चांग समितिया दुजः बाबुराम शर्माया नां तकं उल्लेख मदुगु छगू टिपोट क्यनाः पञ्चमिकुन्हु द्यः साःगु धकाः धाल । थ्व खँयात कयाः थम्हं बाबुराम शर्मा २००४ सालया निर्णय क्यनाबलय् सूर्यप्रसाद ढुंगेल नाजवाफ जूगु जानकारी नं वय्कलं बियादिल । वय्कलं कनादीकथं यदि तिथि सम्बन्धी छुं नं कथंया विवाद वल धाःसा पञ्चांग निर्णायक समितिं दकलय् न्हापां गुथि संस्थानयाके न्यनी, गुथि संस्थानं छु गज्याःगु व्यवस्था जुयाच्वंगु दु धकाः सम्बन्धित पुजारीयात न्यनी । पुजारीया लिसः वयेधुंकाः गुथिं संस्थानं हाकनं पञ्चांग निर्णायक समितियात थःगु खँ छ्वइगु व वयां लिपा निर्णय यायेगु ज्या जुयाच्वंगु दु । वंगु माघ ३ गते नीम्ह मनूखंं छम्ह निम्ह नेवाः विरोधी निर्णायक समितिया सलय् सः तयाः विरोध याःगु धासें वय्कलं धयादी ‘जोशीतय्के तिथिया विषयय् ज्ञां हे मदु अज्याःपिंसं खाली विवाद जक पिकयाः जनमानसय् भ्रम ब्वलंकेगु यानाच्वंगु दु ।’ वय्कलं पञ्चमि तिथि कुन्हु द्यः साले मजिउगु खँ कनादिसें न्ह्यःने धयादि, ‘न्हापा न्हापा द्यः रथय् बिज्याकी कुन्हु हे द्यः सालाः मण्डप पाटी तइगु खः तर, वंगु पीदँ न्ह्यःनिसें थ्व ज्या दिनाच्वंगु दु । पीदँ न्ह्यःनिसें पसुकां सालेभाय् यानाः द्यः मसासें अन हे तयातइगु खः । अले चतुर्थी कुन्हु द्यः सालाः गाबहालय् जात्रा न्यायेकेगु यानाच्वंगु दु ।’वय्कलं पुलांगु परम्परायात न्हापा थें तुं न्ह्याकेमाःगु खँ कनादिसें प्यन्हु बिकाः याइगु ज्याझ्वः धयागु भोटो क्यनेगु व बुंगद्यः बुंगय् बिज्याकेधुंकाः वनीगु प्यन्हु विचाः जक न्हिं कथं यानाच्वंगु खँ कनादिल । वय्कलं धयादिल, ‘लगं ख्यलय् नैंक्यालं लुकेधुंकाः साइट पिकयाः जक द्यःसालाः जाह्वलाख्यलय् थ्यंगुया प्यन्हु लिपा भोटो क्यनेगु यानाच्वंगु खःसा अनं बुंगद्यः बुंगय् यंकेधुंकाः प्यन्हु दुकुन्हु ‘प्यन्हु विचाः वनेगु’ धकाः बुंगय् वनिगु खः ।’ वय्कलं धयादी, ‘जिके २३१ दँ निसेंया वंशावली दु, उकी गनं नं पञ्चमि कुन्हु जात्रा यायेगु धकाः च्वयातःगु मदु, नेपाल संवत् ९०४ या वंशावली नं जिके दु, उकी नं पञ्चमि कुन्हु जात्रा न्यायेकेगु धकाः गनं नं न्ह्यथनातःगु मदु ।’"
https://nepalbhasatimes.com/6342,संस्कृति,११३८ बछलागा त्रयोदशी ,थौं भोटो जात्रा,यल – थौं थनया जावलाख्यलय् बुंगद्यःया भोटो क्यनीगु जात्रा जुइत्यंगु दु । थनि प्यन्हु न्ह्यः बुंगद्यःया रथयात थति त्वालं सालाः जावलाख्यलय् याः न्यायेकूगु खः । थौं भोटो क्यने धुनेवं बुंगद्यःया थुगुसीया जात्रा नं क्वचाइ । भोटो जात्रा सिधेकाः बुंगद्यःयात खतय् तयाः उखें तुं बुंगय् यंकी । थौं भोटो जात्रा स्वयेत राष्ट्रपति विद्या भण्डारी झाइगु ग्वसाः दु ।
https://nepalbhasatimes.com/6051,संस्कृति,११३८ बछलागा सप्तमी,बुंगद्यःया रथ चीगु ज्याय् न्हू पुस्ता,"देय्या हे दकलय् ताःहाकःगु जात्राकथं कयातःगु बुंगद्यःया जात्रा थुगुसी धाःसा याकनं सिधइगु जुयाच्वंगु दु । झण्डै निला वा व स्वयां नं ताःहाकः न्ह्याइगु जात्रा थुगुसी धाःसा याकनं क्वचायेत्यंगु दु । वंगु बैशाख ४ गते द्यः रथय् बिज्याकाः शुरु जूगु बुंगद्यःया जात्रा थुगुसीइ थ्व हे बैशाख ३० गते सिधइगु साइत पिहां वयेधुंकूगु दु ।                                                         यदि आः ज्याउलापि सालीगु इलय् रथय् छुं समस्या मवल धाःसा थुगुसी याकनं जात्रा सिधइ । खतुं थुगुसी बुंगद्यःया खः तसकं बांलाःगु व बल्लाक दयेकातःगुलिं अज्याःगु छुं नं कथंया समस्या मवइगु जात्रालिसे स्वापू दुपिंसं धया वयाच्वंगु दु । खतुं बुंगद्यःया खः दयेकीगु कच्चा जुइगुलिं हे रथ सालेत समस्या जूगु खँ पिहां वयाच्वनीगु खः । आः वयाः बुंगद्यःया रथ दयेकेगु ज्याय् न्हू पुस्ता नं सक्रिय जुया वयाच्वंगु दु । बुंगद्यः व वया नापं सालीगु मीननाथया रथ चीगु ज्याय् न्हू पुस्ता नं सक्रिय जुया वयाच्वंगु दु । बुंगद्यः व मीननाथया खँ चीगु ज्या याना वयाच्वनादीम्ह चिरिकाजी महर्जनं थुगु ज्या आः वयाः वय्कःया काय व काय्चापिंत स्यनेगु व ग्वाहालि कायेगु याना वयाच्वनादीगु दु । बुंगद्यःया जात्राया निंतिं रथ तयार यायेगु ज्याय् सिँया ज्या सिधयेधुंकाः बाय्म्वलं चीगु ज्या यंवाःतय्सं याःगु खः । यंवाःतय्सं पुस्तौनिसें थ्व ज्या याना वयाच्वंगु दु । उमेरया कारणं नं थौंकन्हय् चिरिकाजी महर्जन रथया च्वय् गयेगु आँट मदया वनेधुंकूगु वय्कलं कनादी । वय्कलं धयादी, ‘जिपिं थेंज्याःगु उमेर वनेधुंकूपिं ज्याथपिंसं स्यनेगु व ल्याय्म्हत गयेगु खः ।’ वय्कःया पूर्खापिंसं नं थ्व ज्या याना वयाच्वंगु खः । वय्कःया परिवारय् वय्कःया बाज्या व कका रथ चीगु झ्वलय् रथ कुतुं वयाः घाःपाः जूसां वय्कःपिंसं थ्व ज्या धाःसा आतकं याना वयाच्वनादीगु दु । वय्कलं धयादिल, ‘आतक नं ज्या यायेगु जोश उलि हे दु, म्हो जूगु मदुनि ।’ ‘थःपिनिगु परिवारं हे याना वयाच्वंगु ज्या जूगुलिं थःपिंसं नं यायेबलय् न्ह्यइपुसे हे च्वं । बुंगद्यःया जात्राया इलय् जुइगु ज्यायात रकमेतय्सं उत्सवया रुपय् कायेगु यानाच्वंगु दु’, वय्कलं धयादी । बुंगद्यःया रथ चीगु निंतिं गुम्ह यंवाःया दरबन्दी दु । बुंगद्यःया जात्राया तयारी यायेगुनिसें कयाः जात्राज्वःछि थीथीकथंया ज्याय् आवद्ध जुयाच्वनीपिं थुपिं बुंगद्यःया ज्या याये खंगुलिं हे लय्ताः । परम्परानिसें हे बुंगद्यःया रथ दयेकेगु थीथीकथंया ज्याय् बिस्कं बिस्कं जातयात जिम्मेवारी बियातःगु दु । बुंगद्यःया सेवकयात गुथि संस्थानया भाषाकथं रकमे धाइगु खः । उकी मध्ये खुम्हेसिनं ज्यालां ज्या यानाः मुक्कं झिंन्याम्हेसिनं मीननाथया रथ चीगु ज्यातकं याना वयाच्वंगु दु । इमिगु खान्कीया रुपय् छुं जग्गा धाःसा मदु ।वय्कलं न्ह्यःने धयादी, ‘असुरक्षित जूसां नं बुंगद्यःया इतिहास ल्यंकातये निंतिं ज्या याना वयाच्वनागु दु ।’बुंगद्यःया जात्राया तयारी यायेगुनिसें कयाः जात्राज्वःछि थीथीकथंया ज्याय् आवद्ध जुयाच्वनीपिं थुपिं बुंगद्यःया ज्या याये खंगुलिं हे लय्ताः । परम्परानिसें हे बुंगद्यःया रथ दयेकेगु थीथीकथंया ज्याय् बिस्कं बिस्कं जातयात जिम्मेवारी बियातःगु दु । बुंगद्यःया सेवकयात गुथि संस्थानया भाषाकथं रकमे धाइगु खः । इपिं मध्ये आपाःसिया नामय् न्हापा जग्गा दुगु खः । इपिं थःपिंसं हे म्हय्पाखें कुत बुझे याना काइगु खः । थौंकन्हय् गुलिखे जग्गाय् रैकर जुइधुंकूगु दु । रैकर मजूनिगु गुलिखे जग्गा रकमे थःपिंसं व गुलिखेलय् ज्याकुथिं हे कुत बुझे यानाच्वंगु दु । ज्याकुथिं रकमेतय् निंतिं खान्की उपलब्ध याना वयाच्वंगु दु । जग्गा दुपिं व मदुपिंसं थःपिंसं याना वयाच्वंगु ज्याय् गर्व यायेगु यानाच्वंगु दु । पुर्खां कःघाना वयाच्वंगु संस्कृतियात ल्यंकातयेगु ज्याय् थःपिं नं लगे जुइखंगुलिइ हे इमिसं गर्व यायेगु यानाच्वंगु दु । बुंगद्यःया जात्राया निंतिं म्येय् स्यायेगु ज्या याना वयाच्वनादीम्ह ८७ दँ दयेधुंकूम्ह भोसी शाहीं आतक नं थ्व ज्या याना वयाच्वनादीगु दु । वय्कः थम्हं भासं थुगु इलंनिसें थ्व ज्या याना वयाच्वनादीगु खः । द्यःया ज्या याये खंगुलिं थः लय्ताःगु वय्कलं धयादी । ‘द्यःया ज्या यानाः हे सी दत धाःसा तसकं आनन्द जुइ’ वय्कलं धयादी । महर्जनया न्हू पुस्तां रथ चीगु ज्या याना वया च्वं थें शाही लिपा वय्कःया हे सन्तानं थ्व ज्या याइ । ज्या याःगु वापत जग्गा मदुसां नं पारिश्रमिक कयाः थ्व ज्या याना वयाच्वनादीगु दु । नेपाल पञ्चांग निर्णायक समितिया दुजःतकं जुयाच्वनादीम्ह दैवज्ञ ज्योतिष कीर्तिमदन जोशीया परिवारं बुंगद्यःया जात्राया निंतिं साइत स्वयेगु याना वयाच्वनादीगु दु । वय्कःया अबु, वय्कः लिपा आः वय्कःया किजां साइत स्वयेगु ज्या यानादी । गणक, च्वमि, न्यनामि व स्वकुमि यानाः प्यम्ह ज्योतिषया दरबन्दीया व्यवस्था गुथि संस्थानं यानातःगु दु । अथे खःसां ताःई न्ह्यःनिसें निम्हेसिनं जक थ्व ज्या याना वयाच्वंगु दु । थःत लुमंकथं खान्कीया जग्गा धाःसा मदुगु जोशीं कनादी । थःगु पुस्तां याना वयाच्वंगु ज्याय् थःलिपाया पुस्तां थ्व ज्या त्वःतीगु जकं खःला धइगु ग्याःचिकु धाःसा वय्कःयाके दु । वय्कलं धयादी, ‘थौंया ल्याय्म्ह पुस्तायाके पश्चिमा संस्कृतिया प्रभाव अप्वया वनाच्वंगु दु, झीसं थःगु संस्कृतिप्रतिया मोह कुहां वइगु ज्या याये मजिउ ।’ गुथि संस्थानया यल शाखायअ अधिकृत शैलेन्द्र पौडेलं थः अबु बाज्यापिंसं याना वयाच्वंगु ज्या त्वःते मजिउ धइगु भावना रकमेतय्के दुगु धयादी । क्वःछिनातःगु जात व व हे परिवारया दुजःपिंसं जक बुंगद्यःया ज्या याये दइ । वय्कलं न्ह्यःने धयादी, ‘उकिं नं यक्वसिनं ज्या याये खंगुलिं सम्मानित जूगु महसुस तकं यायेगु याइ ।’ अध्ययन वा रोजगारीया निंतिं विदेश वनाच्वंपिं गुलिखे धाःसा ज्या यायेत्ययेकाः लिहां वयेगु नं यानाच्वंगु दु । रकमेतय्त इमिगु ज्याया लिधंसाय् पारिश्रमिकया व्यवस्था यानातयागु वय्कलं धयादी । दछियंकं यक्व ज्या यायेमाःपिंत यक्व व म्हो ज्या यायेमाःपिंत म्हो पारिश्रमिकया व्यवस्था जुइ । रकमेतय्त जाकि, बजि, चि, हलू, पालु, ला लगायतया खान्कीया व्यवस्था तकं गुथि संस्थानं याना वयाच्वंगु दु । बुंगद्यःया सीमित स्रोतपाखें खर्च यायेमाःगु बाध्यता दुगु संस्थानया पौडेलं कनादी । बुंगद्यःया नामय् दुगु जग्गामध्ये तैनाथी जग्गां गुथिं अप्वः आम्दानी यायेफइ । वय्कलं धयादी, ‘गुलिखे जग्गा गन दु धइगु तकं सीके फुगु मदुनि । गुलिं सी दुसां दर्ता जुइ ल्यं दनि । अले गुलिं जग्गाया ला आम्दानी तकं काये फयाच्वंगु मदु । रकमेत सकसिगुं जिम्मेवारी बिस्कं बिस्कं जुइ । साइत स्वयेगु ज्या ज्योतिष, पुजा याइपिं पांजु, स्वां छाइपिं गथु, रंग छीपिं न्यकूयात जिम्मा बियातःगु दु । अथे हे थलबल छाइपिं कुम्हाः, रथ सालेत निर्देशन बीपिं सेसे बाज्या, जा थुइपिं सुवाः, सिँया ज्या याइपिं बाराहि खः । थुकथं हे यंवाःतय्सं रथय् बाय्म्वलं चीगु, घःकू नं रथ नियन्त्रण यायेगु याइ । गुथि संस्थानं थ्व सकतां ज्या याइपिं रकमेया बिस्कं बिस्कं ल्याखय् दरबन्दीया व्यवस्था यानातःगु दु ।  "
https://nepalbhasatimes.com/689,संस्कृति,११३८ पोहेंलागा आमै,जनप्रतिनिधितय्‌त दीप्याखंया समस्या न्ह्यब्वल,"येँ- येँयाःया झ्वलय् जक पिहां वइगु थनया किलाघः त्वाःया दीप्याखंया सरोकारवालातय्सं नवनिर्वाचित जनप्रतिनिधि समक्ष थःपिनिगु समस्या न्ह्यब्वःगु दु । देवी नाच प्रवद्र्धन समितिपाखें परापूर्वकालंनिसें न्ह्याना वयाच्वंगु प्याखंयात आः वयाः व्यवस्थित रुपं संचालन यायेत थाकुया वःगु धासें थःपिनिगु समस्या न्ह्यब्वःगु खः । प्रतिनिधिसभा व प्रदेशसभाय् निर्वाचित जनप्रतिनिधियात भिंतुना देछायेगु झ्वलय् समितिं प्याखं संचालन यायेत वयाच्वंगु थीथी समस्यायात कयाः जनप्रतिनिधियात जानकारी याकूगु खः ।                                                         दीप्याखंया गुरु इन्द्र महर्जनया संयोजकत्वय् किलाघः त्वालं दँय्‌दसं येँयाःया इलय् दीप्याखं पिथनेगु याना वयाच्वंगु दु । दीप्याखं संचालनया निंतिं थःपिंसं नं थःगु थासं गाक्कं कुतः याना वयाच्वनागु धासें गुथिया दुजः नरेन्द्र महर्जनं समस्या समाधानया निंतिं पहल यानाबीत निर्वाचित जनप्रतिनिधियात इनाप यानादिल । वय्कलं प्याखं संचालनया निंतिं आर्थिक समस्यानिसें कयाः प्याखं हुइकेगु थासय् तकं समस्या जूगु बारे जानकारी याकादीगु खः । सम्मान ज्याझ्वलय् झायादीपिं येँ क्षेत्र नं. ७ पाखें प्रतिनिधिसभाय् निर्वाचित रामवीर मानन्धर, क्षेत्र नं. ८ पाखें निर्वाचित जीवनराम श्रेष्ठ अथे हे प्रदेशसभाय् क्षेत्र नं. ७ (१) पाखें निर्वाचित बसन्त मानन्धर, क्षेत्र नं ८ (१)या राजेश शाक्यपिंसं दीप्याखंया समस्यायात कयाः थःथःगु थासं माःकथंया ग्वाहालिया निंतिं प्रतिवद्धता प्वंकादीगु खः । ज्याझ्वलय् पुलांम्ह सांसद प्रभादेवी वज्राचार्य, १५ वडाअध्यक्ष ईश्वरमान डंगोल, १८ वडाअध्यक्ष न्हुछेकाजी महर्जन, वडासदस्य हिराशोभा महर्जन लगायतपिनिगु उपस्थिति दुु खः ।"
https://nepalbhasatimes.com/7373,संस्कृति,११३८ अनलागा पञ्चमी,सम्पदा पुनःनिर्माणय् सुस्तता,"देशय् तःभुखाय् ब्वःगु स्वदँ फुनाः प्यदँय् क्यने धुंकूगु दु । तःभुखाय् ब्वःगु स्वदँ फुइ धुंकाः नं आपालं सम्पदा पुनःनिर्माण जुइ फुगु मदुनि । छगू ल्याखं धायेगु खःसा सम्पदा पुनःनिर्माणय् उदासीनता खने दयाच्वंगु दु । तःभुखाचं क्षति जूगु १,५९८ सम्पदा मध्ये थ्व स्वदँया दुने जम्मा ७९ गू अर्थात ४.ढ४ प्रतिशत सम्पदाया जक पुनःनिर्माण जूगु दु ।                                                         पुरातत्व विभागं पिथंगु भुखाचं प्रभावित स्मारकया प्रारम्भिक प्रतिवेदन कथं २० गू जिल्लाया १,५९८ सम्पदा भुखाचं क्षति जूगु दु । स्वनिगःया १,१०४ व स्वनिगलं पिनेया ४९४ यानाः मुक्कं १,५९८ सम्पदा भुखाचं क्षति जूगु विवरण विभागयाके दु । महालेखा परीक्षकया ५५ क्वःगु वार्षिक प्रतिवेदन–२०७४ य् न्ह्यथनातःगु विवरणकथं भुखाचं येँय् ५६४, यलय् २८४ व ख्वपय् २५६ यानाः १,१०४ सम्दायात क्षति याःगु खः । छगू तथ्यांककथं देय्न्यंकं ७,४०२ व स्वनिगलय् जक ५,४०२ पुरातात्विक महत्वया सम्पदा सुचीकृत जुयाच्वंगु दु । महालेखाया प्रतिवेदनय् धयातःगु दु, ‘क्षति जूगु मध्ये पुनःनिर्माण सम्पन्न जूग, निर्माणाधीन व ल्यं दुगु ल्याः गुलि दु धइगु बारे यकीन तथ्यांक तयातःगु खनेमदु ।’ # मरुसतःया पुनःनिर्माण ऐतिहासिक, धार्मिक, सांस्कृतिक व पुरातात्विक दृष्टिकोणं महत्वपूर्ण मरुसतः समुदायया सहभागिताय् पुनःनिर्माण यायेगु धकाः सम्झौता जूगु दछि दयेधुंकाः नं ज्या न्ह्याके फयाच्वंगु मदु । मरुसतः पुनःनिर्माण यायेत राष्ट्रिय पुनःनिर्माण प्राधिकरण, पुरातत्व विभाग व येँ महानगरपालिकां ग्वाहालि यायेगुकथं थगुने बैशाख २९ गते सम्झौता जूगु खः । सम्झौता जूगु छुं दिं लिपा हे स्थानीय तहया निर्वाचन जुल । काष्ठमण्डप पुनःनिर्माण अभियानया अध्यक्ष वीरेन्द्रभक्त श्रेष्ठं येँ महानगरपालिकाय् पदाधिकारी निर्वाचित जुया वये धुंकाः महानगरपालिका थम्हं हे दयेकेगु धकाः अभियानयात ज्या याके मबिउगुलिं पुनःनिर्माणया ज्या अवरुद्ध जूगु दावी यानादी । अभियानया अध्यक्ष श्रेष्ठं दावी दु, ‘पुनःनिर्माण शुरु जुइधुंकूगु मरुसतः लागाय् येँ महानगरपालिकां असार ६ गते तालं ग्वयाः ताःचा ज्वनाः वन । महानगरपालिका थम्हं नं मदयेकू, जिमित नं ज्या याके मबिल ।’अभियान व महानगरपालिका दथुइ मरुसतःयात पुलांगु हे स्वरुपय् पुनःनिर्माण यायेकथं थगुने बैशाख २९ गते १५ गू बुँदाया सम्झौता जूगु खः । तर उगु सम्झौतायात मान्यता मबिसे येँ महानगरपालिका थम्हं हे दयेकेगु धकाः निर्माण पना बिउगु खः । पुनःनिर्माणया ज्याय् विवाद जुयाः थवंथवय् समझदारी कायम जुइ मफुत धाःसा प्राधिकरणया कार्यकारी समितिपाखें जुइगु निर्णय हे अन्तिम जुइ धइगु खँ सम्झौताय् न्ह्यथनातःगु खः। उकिया हे लिधंसाय् येँ महानगरपालिकां हस्तक्षेप यानाः अभियानयात ज्या याके मबीवं अभियानं पुनःनिर्माण प्राधिकरणयात पौ हे च्वयाः उकिया जानकारी याकूगु खः । लिपा मरुसतः पुनःनिर्माणया निंतिं येँ महानगर व प्रदेशसभाय् निर्वाचित जनप्रतिनिधिं सहलह यानाः काष्ठमण्डप पुनःनिर्माण समिति नांया छगू समिति गठन यात । समितिया सक्रियाताय् थ्व हे वंगु बैशाख ३१ गते संस्कृति, पर्यटन व नागरिक उड्डयन मन्त्री रवीन्द्र अधिकारीं पुनःनिर्माणया शुभारम्भ यानादीगु खः । पुनःनिर्माया शुभारम्भ जुइधुंकाः थौंकन्हय् आवश्यक निर्माण सामाग्री चूलाकेगु ज्या जुयाच्वंगु समितिया अध्यक्ष नापं प्रदेशसभा सदस्य राजेश शाक्यं कनादिल । ‘निर्माण सामग्री चूलाकाः प्यलया दुने पुनःनिर्माण शुरु यायेगु योजना दु, सरकारं नीति तथ कार्यक्रमय् प्वंकूगु प्रतिवद्धताकथं स्वदँया दुने मरुसतः पुनःनिर्माण सम्पन्न जुइ’ वय्कलं धयादिल । मरुसतःया ११०० दँ पुलांगु सिँ बसन्तपू हनुमानध्वाखा लाय्कू लागाय् अलपत्र अवस्थाय् त्वःताःगुलिं खुया यंकीगु व चना वनेफुगुयात ध्यानय् तयाः समितिं न्हापांगु चरणय् मरुसतःया सिँ दक्वं सुरक्षित थासय् तयेगु ज्या याःगु खः । भुखाय् लिपा पुरातत्व विभाग, बेलायतया दुरहाम विश्वविद्यालय व संयुक्त राष्ट्र संघीय शैक्षिक, वैज्ञानिक व सांस्कृतिक संगठन (युनेस्को)या मंकाः कुतलय् याःगु उत्खननपाखें प्राप्त अवशेषया आधारय् विश्व सम्पदाया धलखय् दुथ्यानाच्वंगु बसन्तपू लाय्कू लागाया मरुसतः ईश्वी संवत्या ७ औ शताब्दी दयेकूगु पुष्टि जूगु खः । # रानीपुखू ख्यः जुइन निदँत्या न्ह्यः १८ औ भुकम्प सुरक्षा दिवसया लसताय् रानीपुखू व दथुइ च्वंगु बालगोपालेश्वर देगः पुनःनिर्माण यायेत राष्ट्रपतिं शिलान्यास यानादीगु खःसां नं पुनःनिर्माणया ज्या धाःसा अलपत्रय् लानाच्वंगु दु । गुकिं यानाः ऐतिहासिक रानीपुखू छगू चकंगु ख्यःया रुपय् हिला वनाच्वंगु दु । महानगरपालिका व निर्माण व्यवसायीलिसे जूगु सम्झौताकथं वंगु कात्तिक मसान्ततकया दुने उकिया पुनःनिर्माण क्वचयेकेमाःगु खः । महानगरपालिकाया इन्जिनियर भीष्मराज सोगुया कथं रानीपुखू पुनःनिर्माणया निंतिं धकाः हे आतकया दुने प्यंगू करोड खर्च जुइधुंकूगु दु । ‘विज्ञ समूहं दयेकेधुंकूगु संरचना थुनेत प्रतिवेदन बिउगुलिं थ्व स्वयां न्ह्यः निर्माणय् जूगु खर्च दक्वं सितिं वन’, वय्कलं धयादिल । १०८ गू तीर्थया लः हयाः दयेकातःगु ‘विष्णुतीर्थ’ पुनःनिर्माणया झ्वलय् कंक्रिट प्रयोग जूगु धइगु विषयय् येँ महानगर प्रमुख व उपप्रमुख दथुइए विवाद जुइवं २०७४ पुस १३ गते महानगरं रानीपुखू पुनःनिर्माणया अध्ययन यानाः बाःछिया दुने सुझाव सहितया प्रतिवेदन बीत पुरातत्व विभागया पुलांम्ह महानिर्देशक विष्णुराज कार्कीया संयोजकत्वय् झिंछम्हेसिया विज्ञ समूह गठन याःगु खः । समूहं पुलांगु हे संरचनाय् पुनःनिर्माण जुइमाःगु प्रतिवेदन बिउगु दु, तर ज्या न्ह्याः वने फयाच्वंगु मदु । बालगोपालेश्वर देगः थगुने असारय् पुनःनिर्माण सम्पन्न यायेकथं सम्झौता जूगु खः । स्थानीयवासी नापं सम्पदाप्रेमी सुमना श्रेष्ठं धयादी, ‘ऐतिहासिक सम्पदात अस्तित्वया संकटय् लानाच्वंगु दु । रानीपुखू खुल्ला चौर थें जुयाच्वंगु दुसा बालगोपालेश्वर देगः जमिनय् तंगु दु ।’ # बुंगद्यःया देगः नं सुस्त निदँत्या न्ह्यः राष्ट्रिय भुखाय् दिवसया हे अवसरय् लाकाः प्रधानमन्त्री केपी शर्मा ओलीं तःधंगु तामझामलिसें यलया बुंगय् च्वंगु बुंगद्यःया देगः पुनःनिर्माण यायेत शिलान्यास यानादीगु खः । थ्व देगः दनेगु ज्या नं सुस्त गतिइ दु । श्रीलंका सरकारया न्यागू करोड आर्थिक ग्वाहालिइ पुनःनिर्माण जुयाच्वंगु बुंगद्यःया देगः २०७५ साल असारय् सिधयेकेमाःगु सम्झौता दु । तर आतकया दुने २५ प्रतिशत जक ज्या जूगु परियोजना प्रमुख लिसें यल लाय्कू हेरचाह अड्डाया प्रमुख काजी प्याकुरेलं कनादी । ‘स्वला न्ह्यवंनिसें ज्या दिनाच्वंगु दु । आतक फाउन्डेसनया फः दयेकेगु ज्या जक जूगु दु, ई थप यायेगु गृहकार्य जुयाच्वंगु दु । द्रुत गतिं ज्या जूसां नं पुनःनिर्माणया निंतिं निदँया ई कायेफु’ वय्कलं धयादी । # धरहरा ग्वतूगु ग्वतुलं सरकारं २०७३ असार ३१ गते ‘मेरो धरहार म आपैm बनाउँछु’ अभियान संचालन यायेगु निर्णय याःगु खः । धरहरा पुनःनिर्माणया निंतिं खाताय् गुंगू करोड तका नं जम्मा जुइधुंकूगु दु । नेपाल टेलिकमं धरहार पुनःनिर्माण यायेगु सम्झौता याःसां नं लिपा सम्झौतापाखें लिचिलेवं प्राधिकरण थम्हं हे धरहरा दयेकेगु निर्णय याःगु खः । # पशुपतिया सम्पदा नं अलपत्र विश्व सम्पदाय् लानाच्वंगु पशुपतिया ५१८ स्मारकमध्ये ९५ गू भुखाचं क्षति जूगु खः । मेगु १५ गू सम्पदा पूर्ण रुपं क्षति जूगु दु । पूर्ण क्षति जूगु मध्ये आकया दुने छगू व आंशिक क्षति जूगु मध्ये प्यंगू जक सम्पदा पुनःनिर्माण जूगु पशुपति क्षेत्र विकास कोषया निर्देशक भरत मरासिनी जानकारी बियादिल । वय्कःया कथं झिंन्यागू सम्पदा पुनःनिर्माण जुयाच्वंगु दु । पशुपति क्षेत्रया ७५ गू सम्पदा अझं अलपत्र दु । प्राधिकरणया तथ्यांककथं २०७२ साल बैशाख १२ गतेया विनाशकारी तःभुखाचं देय्न्यंकंया ७५३ सम्पदाय् क्षति जूगु दु । उकी मध्ये आतकया दुने १०० गू समपदा जक पुनःनिर्माण सम्पन्न जूगु दु ।"
https://nepalbhasatimes.com/6933,संस्कृति,नेवाःख्यः,मांया मुलय् तयाः काय‍्या जंक्व,यल – तःताजि संस्कृति दुगु नेवाः समाज दुने अप्वःसिनं ७७ दँ ७ ला ७ दिं ७ पला ७ घडी जुल कि जँक्व याइगु सिउ । अले निक्वः जंक्व नापं स्वक्वः जंक्व याइगु नं मनूतय्सं सिउ । प्यक्वः जंक्व याइगु म्हो जक मनूतय्सं सिउ । प्यक्वः जंक्व म्हो जक जुइगु जुया मनूतय्सं अप्वः चर्चा यायेगु याः ।                                                         तर मांम्हं थः काययात मुलय् तया जँक्व याइगु धइगु साय्द अप्वः मनूतय‍्स‌ न्यंगु तकं खइमखु । थः कायया जंक्व थःगु हे मुलय् तया यायेगु ज्या जूगु दु नेवाः वस्ती वादेय् अर्थात चापागामय् । बिहिवाः थुगु कथं जँक्व जूगु खः । स्वक्वः जँक्व क्वचाय् धुंकूम्ह चिनिमाया मल्ल‌‌ थः काय् लक्ष्मी बहादुर मल्लयात मुलय् तयाः ज‌ँक्व याकूगु खः । ज‌ँक्वया विधि कथ‌‌ थीथी पुजा लिपा ज‌ँक्व याःम्ह लक्ष्मी बहादुर मल्ल व वयकःया जहान अर्थात भौयात इन्द्रमाया मल्लयात खटय् तयाः देय् चाःहिकूगु खः । देय् चाःहिके न्ह्यः काय व भाैम्ह‌‌ मा‌म्ह चिनिमायायात पुज्यानाः स्वचाः चाःहिले धु‌काः छझाः कायम्हेसित मा‌म्ह‍ मुलय् तःगु खः । मुलय् तयेधु‌काः मा‌म्ह‍ देय् चाःहिलेत काय् भाैयात बिदा बियाछ्वःगु खः । स्वक्वः जँक्व क्वचायेधु‌कूम्ह चिनिमाया मल्ल ९७ दँ दयेधु‌कूगु दु । कायया ज‌क्व यायेगु जुल धाःसा मा‌या मुलय् तयाः यायेमाः धयाेगु धइगु मान्यता दुगुलिं थुकथं जँक्व यानागु खँ पुजारी जुयादीम्ह बालमुकुण्ड राजोपाध्याय‍ कनादीगु दु ।
https://nepalbhasatimes.com/4851,संस्कृति,११३८ चौलागा  दशमी,ख्वप बिस्काः भैलः खः जात्रा (भिडियाे) ने स‌‍ ११३८ चाैलागा १०,
https://nepalbhasatimes.com/4933,संस्कृति,११३८ चौलागा  एकादशी,बिस्काःया भैलःखःया गजू त्वःधुल,"ख्वप – वंगु मंगलवाःनिसें शुरु जूगु बिस्काः जात्राया भैलःखः सालेगु ज्या म्हिगः नं जुल । मंगलवाः बिस्काःया न्हापांगु न्हिकुन्हु भैलःखः सालाः गःहितिइ थ्यंकेमाःगु खःसां चान्हसिया इलय् द्यःखः अलपत्र अवस्थाय् त्वःता थकेवं नीयवासीतय्सं म्हिगः खः सालाः गःहितिइ थ्यंकूगु खः । बिस्काः जात्राया परम्पराकथं न्हापांगु न्हिकुन्हु हे भैलःखः साला यंकाः गःहितिइ थ्यंकेमाःगु खः ।                                                         तर चा बिना वंलिसे द्यः सालेत माःगु आवश्यक जनशक्तिया अभाव जुइवं तःमधिइ तुं त्वःता थकूगु स्थानीय तःमधि युवा क्लबया अध्यक्ष विजय धौभडेलं कनादिल । थ्व स्वयां न्ह्यःया दँ तक द्यः सालेत जनशक्तिया अभाव जूसां सुरक्षाकर्मितय्सं द्यः खः साला यंकाः गःहितिइ तये यंके यानाच्वंगु खः । तर थुगुसी जात्रायात शान्तिपूर्ण रुपं क्वचाकयेकेगु धासें स्थानीयवासीतय्सं सुरक्षाकर्मितय्त द्यःखः सायेके मबीवं आवश्यक जनशक्तिया अभावं द्यःखः गःहितिइ यंके मफुगु खः । बिस्काःया परम्पराकथं द्यःखः गःहितिइ यंकेत क्लबया सक्रियताय् स्थानीय तःमधि त्वाःयापिंसं साला यंकाः गःहितिइ तये यंकूगु खः । थुगुसी तःदँ लिपा बिस्काःया न्हापांगु न्हिया जात्रा शान्तिपूर्ण रुपं सम्पन्न जूगु खः । थ्व स्वयां न्ह्यः तक अपां कयेकाः ल्वापु जुइगु थ्व जात्राय् थुगुसी धाःसा अज्याःगु छुं नं अप्रिय घटना मजुल । तर द्यःखःयात गःहिति यंकेमाःगु परम्परा धाःसा थुगुसी त्वाःदःगु दु । लिसें थुगुसी जात्रा शुरु जूगु निन्हुतक नं द्यः सालेगु ज्या जुल । थुगुसी द्यःखः सालेगु झ्वलय् गजू नं त्वःधूगु दु । स्वतँ जाःगु प्यागोडा शैलीया द्यःखःया गजू त्वःधूगु जक मखसे द्यःखःया च्वय्या ब्व नं स्यंगु दु । द्यःखः सालेगु थासय् लँय् तयातःगु मतया तार बांलाक व्यवस्थापन यायेगु मजूगुलिं गजू त्वःधूगु खः । खः गःहितिइ थ्यंके धुंकाः तारय् हित्तुहिनेवं गजू त्वःधूगु खः । द्यःखःया त्वःधूगु गजू दयेकेगु नापं स्यंगु ब्वया मर्मत यायेगु ज्या नं शुरु जुइ धुंकूगु गुुथि संस्था ख्वपया प्रमुख हरिप्रसाद सुवेदीं जानकारी बियादीगु दु । ‘रथया गजू त्वःधूगु दु । गजूया ब्वय् नं स्यंगु दु । उकिं उकिया मर्मत यायेगु ज्या नं शुरु जुइ धुंकूगु दु’ वय्कलं धयादिल, ‘द्यःखः मर्मत यानाः ३० गते तकया दुने रथ तयार यायेगु जुइ ।’वइगु बैशाख ३० गते खः साला यंकाः भेलुख्यलय् थ्यंकेवं अन यःसिं थनी ।"
https://nepalbhasatimes.com/5027,संस्कृति,११३८ चौलागा  द्वादशी ,बिस्काःया यःसिं थन (भिडियो),ख्वपय् बिस्काः जात्राया झ्वलय् थौं सनिलय् यःसिं थंगु दु । ख्वपया यःसिंख्यलय् सनिलया पौन ७ बजे यःसिं धस्वाकूगु खः ।  यःसिं थनेवं यःसिं ख्यलय् दिकातःगु भैलः द्यःयात छझाः सालाः न्ह्यःने हःगु खः ।                                                         भिडियो स्वयादिसँ ।  
https://nepalbhasatimes.com/5251,संस्कृति,११३८ बछलाथ्व चौथी,गाःबहाःयाः न्यात (भिडियो),यल- बुंगःद्यः रथ जात्रामा न्हापांगु छन्हि बिहिबाः गाःबहाःयाः न्यायेकूगु दु । थौं  सनिलया साढे छ बजेपाखे द्यः याःलाङ न्याःगु खः । बुंगःद्यः रथजात्राया न्हापांगु न्हि पूच्वं रथ सालाहःगु खः । वंगु मंगलवाः बुंगःद्यःयात रथय् बिज्याकूगु खः  ।                                                         भिडियो  स्वयादिसं।
https://nepalbhasatimes.com/5034,संस्कृति,११३८ चौलागा  चर्हे,थिमिया भुयुसिन्हः जात्रा (भिडियाे),
https://nepalbhasatimes.com/5037,संस्कृति,११३८ चौलागा  चर्हे,"थिमिइ भुइसिन्हः जात्रा जुयाच्वन, न्हिनय् बाेडेय् म्ये प्वाःखिन","थिमि (नेपालभाषा टाइम्स)÷ बिस्काः जात्राया झ्वलय् थौं आइतवाः थिमिइ मू जात्रा जुयाच्वंगु । थिमिइ बालकुमारी व दक्षिण बाराही लिसें स्वीनिखः द्यःखः हयाः भुइसिन्हः जात्रा न्यायेकाच्वंगु दु । स्वीनिखः द्यःखःया जात्रा जुइ धाःसां थौंकन्हय् २१ खः जक द्यः खः हयेगु यानाच्वंग दु । थिमिया थीथी त्वालं गणेद्यः, भैलः द्यः, बाराही द्यःया खः जात्रा यानाः बालकुमारी लागा हयाः भुइसिन्हः ह्वलाः जात्रा न्यायेकी । थ्वयां न्ह्यव म्हीग चान्हय् बालकुमारी द्यःयात कुहां बिज्याकाः चान्हय्सिया जात्रा न्यायेकूगु खः । थिमि लाय्कूया पःमाः, कसः व गुथियारपिंसं बालकुमारी द्यःयात बुया हयाः लाय्कू ध्वाखा न्ह्यःने च्वंगु खटय् तयेवं चान्हय्सिया जात्रा न्याइ ।                                                         किपा ः रासस जात्राया झ्वलय् म्हिगः शनिवाः त्वाःत्वालय् खटय् तयातःपिं द्यःतय् पुजा जूगु खः । छेँछेँय् नं द्यः पुज्याःवनेगु जूसां थुकुन्हु धाःसा बलि बीमखु । थुकुन्हु थिमिइ खाइक्वाति नयाः खाइसंल्हु न्यायेकी । बिस्काया झ्वलय् थिमिया बोडे थौं न्हिनय् म्ये प्वाः खनीगु जात्रा नं जुइ । थुगुसी नं स्थानीय बुद्धकृष्ण बागः श्रेष्ठं म्ये प्वाःखनीगु जूगु दु । जात्राया निंतिं कःमि व नाइकें द्यः पुज्याये धुंकाः पाँचो गणेद्यःया न्ह्यःने च्वंगु फल्चाय् १० इञ्च ताःहाकःगु नतूचां म्ये प्वाः खनाः नतूचा सहित चन्द्राकार भ्वाय् ज्वनाः बोडे देय् चाःहिली । मेखे ख्वपय् बिस्काःया झ्वलय् शनिवाः बहनी यःसिं क्वःथःगु दु । किपा ः रासस तोखाय् नं बिस्काः सुरु येँया उत्तर भेगय् लाःगु पुलांगु नेवाः बस्ति तोखा व सपनतीर्थय् शनिवाः निसें जात्रा सुरु जूगु दु । तोखाय् दँय्दसं वैशाख १ गते निसें ४ गते तक स्थानीय कुमारी, गणेद्यः, चन्देश्वरी लगायतया द्यःयात खतय् तयाः चाःहिकाः बिस्काः जात्रा न्यायेकी । जात्रा न्ह्यः थःनेलाछिया गणेद्यः न्ह्यःने वंगु वालय् हे यःसिं थंगु खः । प्राचीन इलय् तोखाय् बांमलाःगु शक्ति वयाः सर्वसाधारणयात दुःख बिउ वयाच्वंगुलिं अज्याःगु शक्ति बिसिके छ्वयेगु निंतिं द्यः जात्रा याना वयाच्वंगु जनविश्वास दु । किपा ः रासस तोखाय् थुगुसी जात्रा व्यवस्थापन समिति दयेकाः विशेष कथं जात्रा न्यायेकाच्वंगु दु । समितिया अध्यक्ष गणेशमान श्रेष्ठया कथं जात्राय् ल्वापु मजुइकेगु निंतिं अय्लाः मीगु प्रतिबन्ध तयातःगु दुसा स्वयंसवेकतय्त थाय्थासय् खटे यानाः व्यवस्थापन यानाच्वंगु दु । तोखां च्वय् सपनतीर्थय् नं शनिवाः सुथय् म्वःल्हु वइपिनि भीड जुल । छन्हु न्ह्यव चान्हय् बागद्वाः चाःहिला वयाः सपनतीर्थय् म्वःल्हु वयेगु याइ । थुकिया लिसें तप्यंक सपनतीर्थय् वयाः नं म्वःल्हु वयेगु याइ । सपनतीर्थय् म्वः ल्हुत धाःसा छ्यंगू सम्बन्धी ल्वय् जुइमखु धयागु विश्वास दु । सपनतीर्थ मेला नं व्यवस्थित यायेत स्थानीय खलः, पुचः, क्लबतय्सं स्वय्सेवक खटे यानाः व्यवस्थापन याःगु खः ।   थिमिया भुयुसिन्हः जात्रा (भिडियाे)"
https://nepalbhasatimes.com/5791,संस्कृति,११३८ बछलागा दुतिया,बिहीवाः बुंगद्यःया  साइत स्वइगु,येँ – यलया थति त्वालय् तयातःम्ह बुंगद्यः सालेगु निंतिं कन्हय् बिहीवाः साइत स्वइगु जूगु दु । मंगःया भिंद्यः न्ह्यःने च्वंगु मन्डप फल्चाय् च्वनाः उगु साइत स्वइगु खँ दैवज्ञ ज्योतिष कीर्तिमदन जोशीं ‘नेपालभाषा टाइम्स’ लिसें खँ ल्हायेगु झ्वलय् कनादीगु दु । बिहीवाः सुथय् ८ बजे साइत स्वयेगु ज्या जुइगु जानकारी नं वय्कलं बियादीगु दु ।                                                         न्हापा जूसा प्यम्ह ज्योतिषपिं च्वनाः साइत स्वइगु खःसा आः निम्ह जक ज्योतिष च्वनाः साइत स्वइगु खँ नं वय्कलं कनादिल । थुगुसी साइत स्वयेगु निंतिं कीर्तिकिरण जोशी व पूर्णमंगल जोशी च्वनादी । वय्कःया कथं बुंगद्यःया साइत दँय् निकः स्वयेगु याना वयाच्वंगु दु । छकः बुंगं द्यःयात यलय् हइगु इलय् व छक्वः नैंक्यालं लुइधुंकाः साइत स्वयेगु याइ । थुगुसी मलमास लाःगुलिं यानाः बुंगद्यः सालेगु साइत न्हापा नं लायेफु वा लिबायेफुगु खँ नं वय्कलं कनादीगु दु । साइत स्वयेगु इलय् सर्वसाधारणया लिसें गुथि संस्थानया प्रतिनिधि नं दुथ्याइगु खँ धाःगु दु । साइत चूलायेवं बुंगद्यःयात लगंख्यलं सालाः जावलाख्यः थ्यंगुयां प्यन्हु कुन्हु भोटो जात्रा याइ । उगु भोटो जात्रा स्वयेगु निंतिं राज्य प्रमुखया नातां राष्ट्रपति वयेगु चलन दु ।
https://nepalbhasatimes.com/27035,संस्कृति,११४० कछलागा चर्हे,गुह्येश्वरी जात्राया झ्वलय् क्षमा पुजा,येँ – गुह्येश्वरी द्यःया जात्राया झ्वलय् बसन्तपुलिइ क्षमा पुजा याःगु दु । तलेजु भवानीया केहेँ कथं कयातःम्ह गुह्येश्वरीया जात्राया झ्वलय् वंगु कछलागा एकादशिकुन्हु बसन्तपुलिइ उगु क्षमा पुजा याःगु खः । गुह्येश्वरी जात्राया निंतिं तलेजु भवानीयात उखेपाखे यंकूगु खःसा वंगु शुक्रवाः गुरुजुया पल्टनं बसन्तपुलिइ लित हःगु खः ।                                                         तलेजुया पुजारी कछलागा सप्तमिया दिंकुन्हु गुह्येश्वरीइ वनाः बासं च्वनेवं गुह्येवरी द्यःया जात्रा विधिवत रुपं शुरु जूगुकथं कायेगु याइ । वयांकन्हय् कुन्हु अस्तमिकुन्हु तलेजुया पुजारीं गुह्येश्वरीया पुजा यानाः नवमि कुन्हु तलेजु भवानीयात कुहां बिज्याकी । थुकुन्हु हे यःसिं थनेधुंकाः तलेजु भवानीयात कायेत गुह्येश्वरीया स्थानीय वासिन्दा बसन्तपुलिइ वइगु खः । तलेजु भवानीयात गुह्येश्वरीइ यंकेधुंकाः चछि निम्ह तःकेहेंयात नापं तयाः चछियंकं हे पुजा यायेगु याइ । दशमिकुन्हु पशुपतिया थीथी लागाय् निम्हं द्यःया खः चाःहिकेगु याइसा उकुन्हु हे बहनि तलेजुयात बसन्तपुलिइ बिज्याकी । क्षमा पुजा यायेधुंकाः तलेजु भवानीयात थहां बिज्याकी । बसन्तपुलिइ लित हयेधुंकाः हँय्सहितया बलि बियाः क्षमा पुजा यायेधुंकाः देवीयात हाकनं न्हापा हे थासय् तये यंकीगु पशुपति अमालकोट कचहरीया द्वारे पूर्ण डंगोलं कनादिल । बालाचः¥हेया दिंकुन्हु तलेजुया पुजारीयात गुह्येश्वरीं विदा बीधुंकाः करिब च्यान्हु ताःहाकःगु गुह्येश्वरीया जात्रा नं क्वचाःगु जुइ । तत्कालीन येँ देय्या जुजु प्रताप मल्लया पालंनिसें हे थ्व जात्रा शुरु जूगुकथं माने याना वयाच्वंगु दु । प्रदेशसभा सदस्य नरोत्तम वैद्यं कनादीकथं मल्ल जुजुया पालय् काजीया रुपय् ज्या याइम्ह नवमि भारों थ्व जात्रा शुरु याःगु धइगु अभिलेख लुया वःगु जानकारी बियादिल । वय्कलं कनादीकथं जात्रा चले यायेगु निंतिं उम्ह काजीं हे गुथि तकं स्वनादीगु खः ।
https://nepalbhasatimes.com/26031,संस्कृति,  ,चाबही गणेद्यःया देगः अलपत्र,येँ – भुखाचं क्षतिग्रस्त जूगु चाबही गणेद्यः (चन्द्र विनायक) या पुनर्निर्माण अलपत्र जूगु दु । पशुपति क्षेत्र दुने लाःगु थ्व देगःया पुनर्निर्माण यायेगु अवधि सिधयाः मेगु स्वला थपे याना बिउगु खःसा थ्व थपे याःगु ई क्वचायेत्यनं नं दिनाच्वंगु ज्या धाःसा शुरु जूगु मदुनि । वंगु असार मसान्तय् पुनःनिर्माण सिधयेमाःगु खःसां आः बछि ज्या हे सिमधःनि ।                                                         निर्माण व्यवसायी व थुकिया सरोकाराला निकायत मिले जुयाः ज्या अलपत्र याःगु द्वपं स्थानीय मनूतय्सं बिया हःगु दु । दुगः पुनःनिर्माणया लागि राष्ट्रिय पुनःनिर्माण प्राधिकरणया आर्थिक ग्वाहालिइ पशुपति क्षेत्र विकास कोषं ठेक्का बिउगु खः । पुनःनिर्माण अलपत्र जुयाः मंगलवाःपतिकं देगलय् पुजा व दर्शनया लागिं वइपिं दर्शनार्थीत प्रभावित जुयाच्वंगु दु । स्वनिगःया प्यम्ह गणेद्यः मध्ये छम्ह जुयाच्वंम्ह चाबही गणेद्यः पशुपति क्षेत्रया हे छगू महत्वपूर्ण सम्पदा खः । १ करोड ४३ लाख ४१ हजार १६० तकाया लागतय् श्री पिआर कन्स्ट्रक्सन प्रालीं देगः पुनःनिर्माणया ठेक्का लाकूगु खः । पशुपति विकास कोषया निर्देशक भरत मरासिनीं धाःसा पुरातत्व विभागया सुझाव कथं न्हूगु सिँइ बुट्टा कीमाःगु जुयाः ज्या लिबाःगु खँ राससयात कनादीगु दु ।
https://nepalbhasatimes.com/26035,संस्कृति,  ,किजापुजा (कार्तिक १३ गते) बिदा बीमाः,"थुगुसी नं स्वन्ति नखःया तिथि गडबड यासें म्हपुजा व किजापुजाया न्हि स्यंकूगु खँय् आपत्ति प्वंकुसें नेकपापाखें निर्वाचित येँदेय्या प्रदेश सांसद डा. अजयक्रान्ति शाक्यं ने.सं. ११४० कछलाथ्व दुतिया अर्थात कार्तिक १३ गते बुधवाः कुन्हु किजापुजा यायेगु लागिं सार्वजनिक बिदा बीत सरकार समक्ष इनाप यानादीगु दु ।                                                         लिसें वय्कलं नेवाः परम्परा कथं कौलागा आमाइ (कार्तिक ११ गते) सोमवाः लक्ष्मीपुजा, कछलाथ्व पारु (कार्तिक १२ गते) मंगलवाः म्हपुजा लिसें नेपाल संवत्या न्हूदँ व कछलाथ्व दुतिया (कार्तिक १३ गते) बुधवाः कुन्हु किजापुजा यायेत नं सकसितं इनाप यानादीगु दु । पञ्चांग निर्णायक समितिं घडी पलाया ल्याःचाः न्ह्यःने तयाः नेवाः परम्परा व नखःचखः स्यंकेत स्वःगु द्वपं बिसें वय्कलं नेवाःतय् किजापुजा कार्तिक १३ गते हे लाः वइगु जूगुलिं वकुन्हु नेवाःतय्त नं किजापुजा यायेगु लागिं सार्वजनिक बिदा बीत इनाप यानादीगु दु । सुथय् सुर्योदय जुइबलय् छु तिथि लाइ वकुन्हु न्हिछि वहे तिथि माने यायेगु नेवाः परम्परा दुगु खँयात लुमंकुसें वय्कलं घडी पलाया खँ न्ह्यःने हयाः नेवाः परम्परा स्यंके मदइगु खँय् नं बः बियादिल । पञ्चांग निर्णायक समितिं न्हापा न्हापा जुजुया सिन्हः तीगु साइत पिकाये माःगु जूगुलिं नेवाःतय् मेमेगु तिथिमिति स्यंका छ्वइगु खःसा आः देशय् गणतन्त्र वयेधुंकाः नं वहे सामन्ती सोच तयाः समितिं ज्या यानाच्वंगु द्वपं नं वय्कलं बियादिल । पञ्चांग निर्णायक समितिं पित हःगु ईया ल्याःचाः कथं कार्तिक ११ गते सुथय् ९.४५ बजे तक आमाइ दु । उकिया अर्थ वकुन्हु सूर्योदय जूगु इलय् आमाइ हे तिथि लाःगु जुल । सूर्योदय जूबलय् आमाइ तिथि लाःगु जुयाः वकुन्हु न्हिछि हे आमाइ जुइ व नेवाःतय्सं आमाइकुन्हु हनेमाःगु नखःचखः वकुन्हु हे हनी । न्हिनय् तिथि हिल धायेवं तुं नेवाःतय्सं छन्हुं हे निगू पर्व हनेगु ज्या याइ मखु । पञ्चांग निर्णायक समितिया खँ न्यनेगु खःसा सुथय् म्हपुजा यायेमाःगु जुइ, जबकि नेवाःतय्सं सुथय् म्हपुजा याइ मखु, म्हपुजा धइगु बहनी हे जक याइ । सांसद डा. शाक्यं धयादी, ‘सिन्हः तीत साइत पिकायेगु पञ्चांग समितिया ज्याप्रति झीत छुं आपत्ति मदु । तर साइत हे पिकायेम्वाःपिं झी नेवाःतय्त समेत साइतय् जक सिन्हः तीत बाध्य यायेगु व साइत पिकायेगु नामय् नेवाःतय् नखःचखः हे स्यंकेगु ज्याप्रति धाःसा झीगु आपत्ति खः ।’घडी पलाया ल्वाभः छ्यलाः नेवाःतय् व्यवहारयात स्यंकेगु ज्या मयायेत नं वय्कलं समितियात सुझाव बियादिल । म्हपुजा व नेपाल संवत्या न्हूदँ दथुइ छुं स्वापू मदु धकाः पञ्चांग समितिं पिने धयाच्वंगु खँय् नं आपत्ति प्वंकुसें वय्कलं धयादिल, ‘नेवाःतय् दथुइ म्हपुजा यायेमाःगु मेमेगु नं संस्कारत दु । तर प्रतिपदा कुन्हु याइगु म्हपुजा विशेष कथंया म्हपुजा खः । थ्व झीगु शरीर, मन व बचनयात शुद्ध यायेत याइगु म्हपुजा खः । मन, वचन व शरीरयात शुद्ध यानाः नेवाःतय्सं न्हूदँ हनीगु खः । थज्याःगु खँय् भ्रम मन्यंकेत नं समितियात इनाप दु ।’पञ्चांग निर्णायक समिति धइगु वि.सं. २०२५ सालय् तिनि वःगु खः, तर थज्याःगु तिथिया विवाद व स्वयां न्ह्यः नं दु उकिं आः पिहां वःगु विवादया लागिं समितियात दोष बी मजिउ धकाः समितिया पदाधिकारीतय्सं यानाच्वंगु दावीयात कयाः नं सांसद डा. शाक्यं लिसः बियादीगु दु । वय्कलं धयादी, ‘तिथिया बारे थज्याःगु विवाद दुगु जुयाः हे उकियात मदयेकेगु लागिं पञ्चाग समिति गठन याःगु खः । यदि न्हापा थेंज्याःगु विवाद आः नं दया हे च्वनीगु खःसा पञ्चांग समिति छु यायेत ?समितिया ज्या तिथिया थ्व विवादयात मिले यानाः सकसियां जात्रापर्वयात सुचारु याना तयेगु खः । व ज्या उमिसं यायेमाः ।’ पञ्चांग समितिं जात्रापर्व सम्बन्धी विवाद पिकयाः सरकारयात दिग्भ्रमित यायेगु मखु कि पिहां वयाच्वंगु विवादयात समाधान यानाः सरकारयात अःपुकेगु ज्या यायेमाःगु सुझाव नं वय्कलं बियादिल । आः वि.सं. २०७७ सालय् नं स्वन्ति पर्वय् थज्याःगु हे विवाद पिहां वइकथं पात्रो दयेकातःगु दु धासें वय्कलं पञ्चांग समितिं थ्व समस्या नं आः हे माःगु सल्लाह यानाः समाधान याना तयेत नं इनाप यानादिल । थुगुसी नेवाःतय्सं कार्तिक १३ गते दुतिया क्यनी कुन्हु जक किजापुजा न्यायेकीगु जूगुलिं वकुन्हु नं सार्वजनिक बिदा बीत इनाप यासें आः संघीय सांसद कृष्णगोपाल श्रेष्ठया नेतृत्वय् येँया नेपाल कम्युनिष्ट पार्टीपाखें निर्वाचित स्वंगुलिं तहया जनप्रतिनिधित प्रधानमन्त्रीयाथाय्डेलिगेशन वनेगु तयारी जुयाच्वंगु जानकारी नं वय्कलं बियादिल ।"
https://nepalbhasatimes.com/28104,संस्कृति,११४० पोहेंलागा पञ्चमी,थौं घ्यः चाकु संल्हू,येँ – थौं घ्यः चाकु संल्हू । थौं नेवाःतय् घ्यः व चाकु तयाः थीथी परिकार नइगु चलन दु। लिसें थौं छेँय् छेँय् मांपिंसं थः मस्तय् छ्यनय् चिकं पाकीगु नं चलन दु। लिसें थौं थारूतय् नं तःधंगु नखः ‘माघी’ न्यायेकी । थ्व लसताय् थारूतय्सं नं थीथी परिकार दयेकाः नयेगु व नकेगु याइ । लिसें थौं मगःतय् नं माघे सकराति पर्व हनीगु चलन दु । अथे हे मेमे गु जातिया नं थौं माघे संक्रान्ति धकाः थीथी थासय् मेला याइगु चलन दु । थौं माघी लिसें घ्यःचाकु संल्हूया लसताय् सार्वजनिक बिदा बीमाःधकाः सम्बद्ध जातितय्सं माग यानाच्वंगु दु। प्रदेश २ व ५ य् धाःसा थौं सार्वजनिक बिदा बिउगु दु ।
https://nepalbhasatimes.com/26028,संस्कृति,  ,बल्ल सिधल शान्तिपूया जीर्णोद्धार,"येँ – भुखाचं तःधंक क्षति जूगु स्वयम्भूया शान्तिपुर देगःया जीर्णोद्धार क्वचाःगु दु । प्यंगू करोड तका खर्च यानाः उकिया जीर्णोद्धार याःगु खः । भुखाय् लिपा देगः दुना वइथे च्वनेवं स्वयम्भू व्यवस्थापन तथा संरक्षण महासमितिं देगःया जग व प्यखेरं च्वंगु पःखाः थुनाः जीर्णोद्धार लिसें माःथाय् पुनःनिर्माण समेत याःगु खः ।                                                         स्वयम्भूया संरक्षण तथा व्यवस्थापनय् सक्रिय महासमितिया महासचिव महेन्द्ररत्न बज्राचार्यं कनादी कथं स्वदेशी व विदेशी दातृ संस्थापाखें मुंगु आर्थिक स्रोतपाखें खर्च याःगु खः । वय्कःया कथं तन्त्रया दीक्षा कयातःपिं सिँकःमि, दँकःमितय्पाखें देगः दनेगु ज्या जूगु खः । अन दुने गोप्य भ्वं, तान्त्रिक पुजाया अभ्यास व तान्त्रिक देवदेवीया साधना विधित तयातःगु दु । थ्व सम्पदा गबले दयेकूगु खः छुं सी मदुनि । सर्वसाधारणयात दुने दुत छ्वइ मखु । शान्तिपुर दुने च्वयातःगु अंगःकिपात मल्लकालीन ईलिसे मिले जूगुलिं च्यागूगुनिसें १२औँ शताब्दीया दथुइ उगु देगः निर्माण जूगु विश्वास यानातःगु दु ।सम्पदा प्राचीन खःसां लिपांगु इलय् विकास जूगु प्रविधि प्रयोग यानाः मर्मतसम्भार याःगु खः । स्वयम्भू व थुकिया जःखः शान्तिपुर, अग्निपुर, वायुपुर, नागपुर, अनन्तपुर लगायतया महत्वपूर्ण सम्पदात दु । अग्निपुर, शान्तिपुर, प्रतापपुर व पुलांगु तामाङ गुम्बा पूर्णरूपं दुंगु खः ।पुरातत्व विभागया कथं २०७२ या भुखाचय् लानाः देय्न्यंकंया कूल ७५३ गू चैत्य, देगः, गुम्बा लगायत सम्पदा क्षति जूगु खः ।"
https://nepalbhasatimes.com/24602,संस्कृति,  ,कुमारीया लँ निरीक्षण,यँयाःया झ्वलय् कुमारी सालेगु लागिं म्हिगः कुमारी सालीगु लँ निरीक्षण यायेगु ज्या जुल । इन्द्रजात्रा व्यवस्थापन समिति नायः गौतम शाक्य लगायत थीथी दुजःपिंसं कुमारी सालीगु लँ लिसें उपाकूया लँ नं निरीक्षण याःगु खः । कुमारी सालीगु लँ बांलाःगु व जोशी देगलं लगं तकया लँ दयेकाच्वंगु खँ समितिया नायः शाक्यं कनादिल । थाय्थासय् बिजुली व केबुल लिसें इन्टरनेटया यक्व तार दुगुलिं उकियात इलय् हे चीकेत निर्देशन बिया थकूगु दु। भुखाय् ब्वयाः आपालं छेँय् तिबः बियातःगु खःसां आः अज्याःगु तिबः बियातःगु मदु ।
https://nepalbhasatimes.com/27990,संस्कृति,११४० पोहेंलाथ्व पुन्हि,थनिंनिसें स्वस्थानी बाखं कनेगु शुरु,येँ – थौं मिला पुन्हि । थनिंनिसें लछियंकं कनीगु श्री स्वस्थानीया बाखं कनेगु शुरु जुइ । नेवाःतय् छेँय् छेँय् नं स्वस्थानी बाखं कनेगु चलन दु। लिसें थनिंनिसें हे सक्वया शालीनदीइ माधवनारायणया थाकुगु धलं दनेगु शुरु जुइ । थज्याःगु धलं ख्वप व तोखाय् नं च्वनेगु चलन दु। अथे हे थौं चाँगुनारायण द्यःयात येँया हनुमानध्वाखाय् बिज्याकी । थ्व इलय् अन पुलांगु चायागु थलबल तछ्यानाः क्यनेगु याइ । चाँगुनारायण बिज्याकूगु स्वयेत लाय्कू कुमारीयात नं अन हे बिज्याकीगु नं चलन दु। लिसें थौं हे बहनी मखं बहालय् तु मुइकीगु नं चलन दु। थुकी मि च्याकातःगु मकलय् तु दुयाः बँय् बस्वानाः मुइकीगु खः ।
https://nepalbhasatimes.com/24541,संस्कृति,  ,लण्डनय् यँयाःया तयारी,"येँ – थुगुसीया यँयाः पुन्हि बेलायतया राजधानी लण्डनय् नं तःजिक न्याये कीगु जूगु दु । उकिया लागिं आवंनिसेंहे तयारी शुरु जूगु दु । बेलायतय् च्वंपिं नेवाःतय्गु संस्था पासा पुचः गुथि यूकेया ग्वसालय् थ्व ज्याझ्वः यायेत्यंगु खः । अनया हेलेराेडय् येँय् जुइगु यँयाः जात्रा थें कुमारी लाखे, पुलुकिसि, समय् बजि, हाथुद्यः समे त ब्वयाः यँयाः न्यायेके त्यंगु खः । येँय् थःनेपाखे कुमारीया खः सालीगु न्हि (सेप्टेम्बर १४ तारिख) कुन्हु हे लण्डनय् थ्व ज्याझ्वः यायेत्यंगु खः । थगुने अमेरिकाया थीथी लागा लगायत जापान व अष्ट्रेलियाय् नं तःजिक यँयाः पर्व न्याये कूगु खः ।"
https://nepalbhasatimes.com/29218,संस्कृति,११४० चिल्लाथ्व अष्टमी,बसन्तपुली चीर थन,येँ – बसन्तपुली चीर थनेवं थौं मंगलवाःनिसें होली नखः सुरु जूगु दु । थौं सुथय् ७ः५७ या साइटय् धालसिक्व त्वाःसा मानन्धरतय्सं चीर थंगु खः । दँय्दसं चिल्लाथ्व अष्टमी –चिर स्वाइगु अष्टमी) कुन्हय् धालसिक्वया मानन्धरय्सं चीर थनेगु याइगु खः । मंगलवाः थंगु चीर वइगु सोमवाः होलीया न्हि कुन्हु क्वथयेगु याइ । चीर क्वथयेवं होली क्वचाःगु जुइ । थुगुसी वइगु सोमवाः बहनी ७ः११ चिर क्वथइगु साइट तयातःगु दुसा चीर दाह यायेगु साइट ८ः५१या साइट तयातःगु दु । चिर क्वथयेधुंकाः तिंख्यलय् यंकाः च्याकेगु याइ ।
https://nepalbhasatimes.com/33114,संस्कृति,११४० गुंलाथ्व पारू ,बुंगद्यः रथय् बिज्याकेगु साइत,येँ (नेपालभाषा टाइम्स) – बुंगद्यःयात वइगु साउन १० गते रथय् बिज्याकाः उकुन्हु हे सालेगु कथं साइत चूलागु खँ धाःगु दु। दैवज्ञज्योतिष कीर्तिमदन जोशीं द्यः रथय् बिज्याकेगु निंतिं भिंगु साइत स्वयाः रथय् बिज्याकेगु कथं थःपिंसं साइत बियागु खँ कनादीगु दु। वय्कःया कथं साउन १० गते १२ः१० निसे १२ः२५ दुने द्यःयात रथय् बिज्याकेगु तयारी जुयाच्वंगु दु। वयां लिपा पाँजुपिंसं यायेमाःगु पुजा लिपा द्यः साली ।
https://nepalbhasatimes.com/28417,संस्कृति,११४० सिल्लाथ्व चौथी,देय्न्यंकंया च्याम्ह जीवित कुमारीया पुजा,"देय्न्यंकं विराजमान जीवित देवी कुमारीया दर्शन व पुजा यायेगु तातुनां ग्वसाः ग्वःगु जीवित कुमारी पुजा ११४० अन्तर्गत शनिवाः स्वनिगःया च्याम्ह जीवित कुमारीयात पुजा यायेगु ज्या क्वचाःगु दु ।                                                         ह्यूमत मिसा पुचःया ग्वसाः, पुचःया नायः मचानानी महर्जनया संयोजकत्वय् स्वक्वःगु खुसिइ ग्वसाःग्वःगु ज्याझ्वलय् न्हापांगु ब्वः कथं येँया बसन्तपुरय् च्वनाबिज्याःम्ह राजकीय कुमारी, मखं कुमारी, किलाघः कुमारी, तोखा कुमारी, ख्वप कुमारी व यलया बुंगः कुमारी, यल कुमारी व आजीवन कुमारी यानाः च्याम्ह कुमारी पुजा यायेगु ज्या क्वचाःगु खः । येँ महानगरपालिकाया मेयर विद्यासुन्दर शाक्यया मू पाहाँसुइ न्ह्याःगु दर्शन व पुजा यायेगु ज्याझ्वलय् प्रमुख शाक्यं जीवित कुमारीपिंत लुमन्ति पौ लःल्हाना दर्शन यानादिल । ज्याझ्वलय् येँ महानगरपालिकाया उपप्रमुख हरिप्रभा खड्गी श्रेष्ठ, तोखा नगरपालिकाया मयेर प्रकाश अधिकारी, उप्रमुख ज्ञानमाया डंगोल, कामपा १२ वडाका वडाअध्यक्ष विकास डंगोल, कामपा १८ वडाका वडाअध्यक्ष न्हूछेकाजी महर्जन नापं विशिष्ट पाहाँपिनिगु ब्वति दुगु खः । न्हय्सःत्या भक्तजनतय्गु ब्वति दुगु ज्याझ्वलय् दर्शन व पुजा यायेत वःपिं भक्तजनतय्त कुमारी दुगु थासय् च्वंगु खलःपुचः, क्वल व संघसंस्थां तःजिक साँस्कृतिक रुपं लसकुस याःगु खः । जीवित देवी कुमारीया पुजाया तातुनाः येँया राजकीय कुमारीयात जक मखु देय्न्यंकं बिराजमान जुयाबिज्यापिं कुमारी माजुया प्रचारप्रसार यानाः इमित नं राज्यं सम्मान व भरणपोषण याकेगु व याकेत इनाप यायेगु प्रचारप्रसार संयोजक राजु नापितं जानकारी बियादिल । नापं वय्कलं थुगु अभियानं ८० बर्ष लिपा २०७० सालय् पनौतीइ लोप जुइधुंकूगु कुमारी संस्कृति पुनस्र्थापना यायेत ताःलाःगु जानकारी नं बियादिल । ह्युमत मिसा पुचलं जीवत देवी कुमारीया पुजा वि.सं. २०७० सालय् न्हापांगु खुसिइ, २०७३ सालय् निक्वःगु खुसिइ व २०७६ सालय् स्वक्वःगु खुसिइ ग्वसाःग्वःगु खः । पुचलं स्वक्वःगु खुसिइ जूगु कुमारी पुजा अन्तर्गत साँखु व पनौती फागुन ११ गते व नुवाकोटय् चैत्र २२ गते पुजा यायेगु जानकारी ब्यूगु दु ।"
https://nepalbhasatimes.com/29559,संस्कृति,११४० चिल्लागा अष्टमी,नगदेशय् बौद्ध चैत्य अनावरण,थिमि – नगदेश बुद्ध विहारय् विहारया उपासक रत्नबहादुर बाडेया सक्रियाताय् पलिस्था याःगु चैत्यया अनावरण याःगु दु। अखिल नेपाल भिक्षु महासंघया अध्यक्ष श्रद्धेय भिक्षु मैत्री महास्थविरं अनावरण याना बिज्याःगु खः ।                                                         वसपोलपाखें पंचशील ग्रहण यासे बुद्ध पुजा यानाः न्ह्याःगु ज्याझ्वलय् विहारया उपासकलिसें मध्यपुर थिमि नगरपालिका वडा नं. ७या वडा अध्यक्ष कृष्णकुमार प्रजापतिं लसकुस यासें आवंलि उगु थाय्यात चैत्य मार्ग धायेगु व नगदेशयात ऐतिहासिक व सांस्कृतिक महत्व बीकथं नागदेश नामाकरण यानायंकेगु धयादिल । मूपाहां नापं भिक्षु महासंघया नायः श्रद्धेय भिक्षु मैत्री महास्थविरं नां जक न्यनातयागु नागदेशय् न्हापांखुसी उपस्थित जुयाः चैत्यतकं उलेज्या यायेखंगुलिं लसता प्वंका बिज्यात । नगर उपप्रमुख अञ्जनादेवी मधिकःमिं झिंन्हय्लाया दुने बृहत चैत्य निर्माणया ज्या क्वचायेकूगु लसताय् भिंतुनालिसे ज्या न्ह्याकादीपिंत सुभाय् देछानादिल । ज्याझ्वःया विशेष पाहां नापं नगरप्रमुख मदनसुन्दर श्रेष्ठं चैत्य स्थापना जूगु थाय्या सुन्दरता अझ अप्वयेकेत गुरुयोजना हे दयेकाः नगरपालिकापाखें योजना तर्जुमा यायेगु जुइ धयादिल ।
https://nepalbhasatimes.com/28255,संस्कृति,११४० पोहेंलागा द्वादशी ,इतुंबहालय् मंकाः इहि मुना,"येँ-  इतुंबहाः मिसा पुचःया ग्वसालय् निन्हुयंकं मंकाः इहि मुना जुल । पुचःया ग्वसालय् वंगु शुक्रवाः व शनिवाः निन्हुयंकं उगु ज्याझ्वः इतुंबहालय् हे जूगु खः । पुचःया ग्वसालय् जूगु प्यक्वःगु इहि मुना ज्याझ्वलय् ख्वीनिम्ह मिसा मचाया इहि यायेगु ज्या जूगु पुचलं जानकारी बिउगु दु ।                                                         पुचःया नायः भुवनहिरा शाक्यं नेवाः संस्कृतियात ल्यंकायेगु उद्देश्यं थुकथं मंकाः इहि मुना यानागु जानकारी बियादिल । ‘इहि यायेगु नेवाः समाजया पुलांगु परम्परा खः । थ्व मेगु गुगुं समुदाय दुने मदुगु संस्कृति जक मखु नेवाःतय्सं मयासे मगाःगु कर्मकान्डमध्ये छगू खः । जिमिगु पुचलं झी नेवाःतय्गु थज्याःगु अभौतिक संस्कृति जीवन्त जुयाच्वनेमा धइगु लक्ष्य कथं ज्या यानाच्वनागु दु’, वय्कलं धयादिल । पुचलं थुकथं मंकाः इहि यायेगु नापं कुमारि पु्जा नं याना वयाच्वंगु दुसा थीथीकथंया जात्रा पर्वय् नं सक्रिय रुपय् ब्वति कायेगु याना वयाच्वंगु दु ।"
https://nepalbhasatimes.com/29086,संस्कृति,११४० चिल्लाथ्व तृतीया,थौं यलय् दीपंकरपिनि मेला,"यल – हरेक न्यादँय् छक्वः न्यायेकीगु इतिल्हने सम्यक थनिंनिसें यलय् न्यायेकाच्वंगु दु । थौं व कन्हय् निन्हु थ्व पर्व न्यायेकीगु ग्वसाः दु । थ्व झ्वलय् थौं न्हिनंनिसें यलया थीथी बहालय् च्वंपिं दीपंकर द्यःपिंत थनया नागबहालय् तयाः ब्वये हइ । सकलें द्यःपिं नागबहालय् मुनीबलय् व छगू तःधंगु मेला थें जू वनी । कन्हय् सकलें द्यःपिंत दान प्रदान यायेगु ज्या जुइ ।                                                         थ्व झ्वलय् यलन्यंकं च्वंपिं सछिम्ह स्वयां अप्वः दीपंकर द्यःपिं हइगु खँ ग्वसाः खलकं धाःगु दु । सकलें द्यःपिंत हिरण्यवर्ण महाविहारय् लसकुस यानाः नागबहालय् यंकेगु याइ । थौं चछि हे सकलें द्यःपिं अन हे तया तयेगु याइ । हरेक न्यादँय् याइगु सम्यक महादान यलया छगू तःधंगु बौद्ध पर्व खः । येँय् नं थज्याःगु पर्व झिंनिदँय् छक्वः यायेगु परम्परा दुगु खःसां वंगु तःदँ न्ह्यवंनिसें थ्व पर्वया आयोजना धाःसा मजुइधुंकूगु खनेदु । ख्वपय् धाःसा दँय्दसं घ्यःचाकु संल्हू कुन्हु अनया थीथी विहारय् च्वंपिं दीपंकर द्यःपिं पित हयाः सम्यक न्यायेका वयाच्वंगु दनि । यलय् जुइगु थ्व सम्यकयात नेपाःया हे दकलय् तःधंगु द्यःपिनि ब्वज्याया रुपय् कायेमाःगु खँ विज्ञतय्सं धायेगु याः । यलया सम्यक पर्व स्वयेगु लागिं यल जक मखुसें येँ, ख्वप, किपू, भ्वँत, थिमि आदि लागां तकं मनूत वयेगु याइ ।"
https://nepalbhasatimes.com/33751,संस्कृति,११४० गुंलागा षष्ठी,बोडेया नीलबाराही गंप्याखं छपुलु,"                                                         प्रेम के. निडर नेवाः संस्कृतिया थःगु हे विशेषता दु। ऐतिहासिककालनिसें न्ह्याना वयाच्वंगु जूसां बिस्कं महत्व व विशेषता खनाः झी नेवातसें गथे खः अथेहे व न्ह्याकाच्वंगु नखःचखः, जात्रा, पर्व, संस्कृतिया यक्व उदाहरणत दु। उकीमध्ये मध्यपुर थिमिस्थित बोडेया ऐतिहासिक नीलबाराही गंप्याखं नं छगू खः । अजु चायापुसेच्वंगु विशेषता दुगु नीलबाराही गंप्याखं स्वसः दँ न्ह्यः गथे खः आः नं अथे हे चले जुया वयाच्वंगु दु । गथांमुगः चःह्रे नेवातय् नखःचखःया न्हापांगु नखः खः । धार्मिक ग्रन्थअनुसार गथांमुगः चःह्रे कुन्हु नृत्यनाथया उत्पत्ति जूगु विशेष दिं धाइ । नृत्यनाथया उत्पत्ति जूगु दिंकुन्हु छुं नं कला कौशलया ज्या सयेकेगु यात धाःसा याकनं सिद्ध  जुइ धइगु धापूकथं हे गथांमुगः चःह्रेकुन्हु प्याखं स्यनेगु , बाजं थायेगु स्यनेगु परम्परा चले जुया वःगु खः धाइ । बोडेया नीलबाराही गंप्याखंया द्यः प्याखनय् पुइगु ख्वाःपाः, तिसा वसः, प्याखं हुलेत थाइगु बाजं नं थ्व हे गथांमुगः चःह्रेकुन्हु पिकायेगु चलन दु। गंप्याखंया पूर्व तयारीकथं प्याखंया निंतिं माःगु ख्वाःपाः, तिसा-वसः बिधिवत अनुष्ठान पुजा यानाः पिकयेगु व थ्व हे इलय् न्हूगु ख्वाःपाः दयेके माल वा पुलांगु ख्वाःपाः ल्ह्वने माःसां ल्ह्वनेगु याइ । गंप्याखंया ख्वाःपाः तान्त्रिक विधिविधानकथं जीवन्यास यानाः दयेकीगु जूगुलिं ख्वाःपाः पुयाः प्याखं ल्हुइपिंत द्यः माने यानाः पुजा यायेगु चलन दु । बाजं व प्याखं पिकायेत पूर्वाभ्यासया जरुरत जुइ । पूर्वाभ्यास विना सफल प्रदशन जुइ मखु। गुंपुन्हिया इलय् पिकाइगु नागाचा प्याखं, कवंचा प्याखं, गाइँचा प्याखं, माकः प्याखं नं गथांमुगः चःह्रेया कन्हय्कुन्हुनिसें स्यनेगु याइ । गंप्याखं मध्ये थिमिया भैलः प्याखं, नगदेशया महाकाली प्याखं नं गथांमुगः चःह्रेया कन्हय्कुन्हुनिसें स्यनेगु याइगु खःसा बोडेया नीलबाराही गंप्याखं धाःसा गुंलाथ्व द्वादशिकुन्हुनिसें गुंपुन्हितक स्यनेगु याइ । थ्व गणया द्यःछेँय् च्वनाः प्याखं ल्हुइधुंकूपिंसं जक स्यनेगु याइ धइगु जनधारणा दु। द्यः जुयाच्वंम्ह सुं सित धाःसा वया पलेसा द्यः जुइम्हेसित द्यःछेँया नासःकुथिइ प्यदां छायेके धुंकाः जक प्याखं स्यनेगु याइ । गुंपुन्हिकुन्हु नासः द्यःया पुजालिपा देव गणयात भ्वय् नके धुंकाः विधिवत रुपं अःखालय् प्याखं ल्हुइ दइ । नीलबाराही गंप्याखं नीलबराही थम्हं हे स्यनां ल्हुइकातःगु प्याखं खः धइगु जनधारणा दु। थ्व प्याखंया फुक्क विधि विधान नीलबराही द्यवं हे स्यनाः हःगु  धाइ । प्याखं स्यनेगु इलय् गणया जःतय्त च्वयेकेगुनिसें सांचा छ्वयेगु, स्यूका पुजा वनेगु, प्याखं पिहां वये न्ह्यःया विधि बिधानत न्हापा गथे चले जुया वयाच्वंगु खः आः नं अथे हे छुं भचा हे पाःगु मदुनि । छुं भचा जक च्वय् क्वय् जुल धाःसा नं बिघ्न जुइगु व जुयाच्वंगु दु । गंप्याखंया विधि विधानय् तसकं महत्वपूर्ण धइगु स्यूका पुजा खः । स्यूका पुजा धइगु शक्ति व कलाकौशलया साधना स्वरुप याइगु पुजा खः । तान्त्रिक विधिअनुरुप द्यःया साधना यानाः थःके शक्ति वयेकेगु मान्यताकथं याइगु पुजा विधि खः । स्यूका पुजाय् नीलबाराही गंप्याखंया द्यःगण व बाद्यगुरुत थःगु गणया देगलय् वनाः विधिपूर्वक पुजा याइ । भैलद्यः जुइम्ह महालक्ष्मी द्यःयाथाय् व बाराही जुइपिं प्यम्ह टिकनीया नीलबाराहीइ वनी । अथे हे कुमारि जुइपिं कालिका द्यःयाथाय्, सिम्बाः धुम्बाःपिं महालक्ष्मी द्यःयाथाय्, द्वारपाल व क्षेत्रपाल निम्ह टिकनीया द्वारपाः द्यःयाथय्, गणेद्यः जुइपिं प्यम्हमध्ये न्हापांम्ह व स्वम्हम्ह लाय्कू गणेद्यःयाथाय मेपिं निम्ह महालक्ष्मी द्यःया परिसरय् च्वंम्ह गणेद्यःयाथाय पुजा वनी । बाजं थाइपिं फुक्क महालक्ष्मी द्यः परिसरय् च्वंम्ह नासः द्यःयाथाय् व मुख्य बाजंगुरु टिकनीइ च्वंम्ह नीलबाराहीयाथाय् दर्शन जक याना वइ । स्यूका पुजा वनीबलय् सुं मनू नापलाके मजिउगु व सुंनाप न्ववाये मजिउगुलिं सुचं बीत साचा छ्वयेगु यानातःगु धइगु धापू दु। उकिं द्यःया सायाः वलकि सुनं पिने च्वनीमखु। गंप्याखंया गणया न्ह्यःने च्वनीम्ह द्यवं जक पुजा यायेमाःगु व पुजा सिमधःतले गणया मेपिं सुनानं न्ववाये तकं मजिउ । नापं पुजा वःपिं नं पुजा सिमधःतले देगलं पिने हे च्वनाच्वने माः । पुजा सिधयेवं द्यः भागि यानाः लिहां वइ । स्यूका पुजाय् भैलद्यः, बाराही व गणेद्यवं जक बलि बी मेपिं द्यःतय् ख्यें जक छानाः पुजा सिधयेका वइ । वकुन्हु समयबजि जक नइ स्यूका भ्वय प्याखं पिहां वइगु दिंकुन्हु नइ । प्याखं पिहां वइगु दिंकुन्हु भैलद्यःया छेँय् गुरु, थकालि, ज्वंकालु, कजिनापं व बाराही व गणेद्यःया थःथःगु छेँय् भ्वय् नइ । द्यःया छेँय् भ्वय् सिधयेकाः सुचुकुचु यानाः गुरुतसें भैल व गणेद्यःयात आरति भैलःया ज्वंकालु व लःभाली जानाः प्याखंया निंतिं च्वयेके छ्वइ । ख्वाःपाः व गणया द्यः, बाजागाजा थाइपिं सकलें वयेवं गुरु, कोताः पुजा ताः पुजा व प्वंगा पुजा च्वना नासःकुथिया नास द्यः पुज्याइ । द्यःया स्वां मकासे सुं नं द्यः पिहां वल धाःसा वं प्याखं ल्हुइ फइमखु नापं वयात छुं बिघ्न क्यनी धाइ । फुक्कं तयारी जुइवं द्यः गुरुं कजियात स्वक्वः तक सःती । अनंलि कजिं गंप्याखनय् थाइगु बाजंज्वलं लःल्हाना बी । लः भालीं नं कोताःपुजायात कोताः (गंप्याखंया मुख्यगु धाःबाजं) लःल्हाना बी । कोताः लः ल्हाना कायेवं ज्वंकालुतसें ज्वनां वःगु गंप्याखंया ख्वाःपाः द्यःयात पुइकी । ख्वाःपाः पुयाः द्यःत तयार जुइवं ताःपुजां स्वकः ताः थायगु याई । वं लिपा प्वंगा पुजां प्वंगा पुइ । कोताःया आदेशं नाय् खिं थाइ । नाय्खिं थायवं भैलद्यः, बाराही द्यः, कुमारि द्यः, सिंद्यः, द्वारपाल व गणेद्यः छसिकथं पिहां बिज्याइ । बोडेया द्यः दुगु मुख्य मुख्यगु थासय् वनाः प्याखं ल्हुयाः द्यःछेँय् दुहां वइ । थःगु हे मौलिक विशेषता दुगु नीलबराही गंप्याखं दैवी चरित्र व विशेषता क्यनाः ल्हुइगु प्याखं जक मखु दैवी शक्ति हे दुगु गंप्याखं नं खः । बोडेया मुख्य मुख्यपिं द्यःयाथाय् प्याखं हुहुं वनेबलय् व लिहां बिज्याइबलय द्यःपिनि थःथःगु विधि विधानकथं पशुपति, गुहेश्वरी, फूच्वया ससुमांजु, ख्वपया भैलद्यः, नवदुर्गा, चांगुया इतामाजु, थिमिया बालकुमारी आदीयाके भावपूर्वक विदा काइगु थ्व गंप्याखंया छगू विशेषता खः । झिंप्यघौ, झिंन्याघौतक मनसे, मदिक्क प्याखं ल्हुया च्वनेमाःगु, न्ह्याक्व हे मदिक्क वाफय् वःसां कुसां कुइ मजिउगु अलें गनं ओट नं काये मजिउ । थाकुल, त्यानुल धकाः गनं फ्यतुइ तकं मजिउगु थ्व कठोर प्याखं खः । न्हापा न्हापा गंप्याखंया दैवी शक्ति बारे यक्व खँ न्यने दुगु, शक्ति व सामर्थ्यं जाःगु गर्व यायेबहगु नेवाः संस्कृतिया छगू जक प्याखं नीलबाराही गंप्याखं छक्वः जक जूसां दर्शन यायेगु नं तःधंगु साथ सहयोग जुइ धइगु मति तया ।"
https://nepalbhasatimes.com/33791,संस्कृति,११४० गुंलागा सप्तमी,थौं कृष्णाष्टमि,येँ (नेपालभाषा टाइम्स) – थौं कृष्णाष्टमि । थौं देय्न्यंकं कृष्णया भजन कीर्तन यायेगु लिसें थीथी थासय् खतय् तयाः कृष्णया जात्रा यायेगु नं चलन दु । तर कोरोना संक्रमणया कारणं थ्व जात्रा गनं नं मयाइगु खँ सीदुगु दु। यलया नांजाःगु नीछपु गजू दुगु कृष्ण देगः थौं मचायेकीगु खँ धाःगु दु । थुकिया लागिं अन छगू सुचं नं तिका तःगु दु। थौं कृष्ण देगलय् राष्ट्र प्रमुख वनाः प्रसाद ग्रहण यायेगु ज्याझ्वः नं स्थगित जूगु दु ।
https://nepalbhasatimes.com/33916,संस्कृति,११४० गुंलागा त्रयोदशी ,थुगुसी यँयाः मन्यायेकीगु,"येँ (नेपालभाषा टाइम्स) – थुगुसीया यँयाः नखः नं कोरोनाया महामारीं प्रभावित जुइगु जूगु दु। येँ देय्या तःजिगु जात्रा कथं कयातःगु यँयाःया सुरु जूगु प्रतीक कथं थनीगु यःसिं हे थुगुसी मथनीगु जुइवं यँयाःया मेमेगु जात्रा नं ठप्प जुइगु जूगु दु ।                                                         यँयाः जात्रा व्यवस्थापन समिति, गुथि संस्थान व येँ जिल्ला प्रशासन ज्याकू दथुइ जात्रा संचालन यायेगु सम्बन्धय् च्वंगु मुँज्यां यँयाःया निंतिं यःसिं मथनेगुलिसें कुमारि खः सालेगु, दागिं पिथनेगु, बौमत वनेगु लगायतया सकतां जात्रा मयायेगु क्वःछिउगु खः । गुथि संस्थान व येँ जिल्ला प्रशासनलिसे खँल्हाबल्हा लिपा हाकनं समितियापिं जक बिस्कं बैठक च्वनाः जात्रा दिकेगु क्वःछिउगु खः । कोरोना संक्रमणया विषम परिस्थितियात ध्यानय् तयाः उकथं निर्णय यायेमाःगु खँ इन्द्रजात्रा व्यवस्थापन समितिया नायः गौतमरत्न शाक्यं ‘नेपालभाषा टाइम्स’यात जानकारी बियादिल । ‘यँयाः जात्रा संचालन यायेगु कि मयायेगु धयागु बारे नेपाल सरकार, जिल्ला प्रशासन ज्याकू, येँ महानगरपालिकानाप ताःई न्ह्यवंनिसें समन्वय यानाच्वनागु खः’ वय्कलं धयादिल, ‘तर थ्व सम्बन्धय् आधिकारिक रुपं निर्णय याये मफयाच्वंगु खः । व्यवस्थापन समिति, जिल्ला प्रशासन ज्याकू, गुथि संस्थानया प्रतिनिधिसहितया लिपांगु बैठकं जात्रा दिकेगु निर्णय जुल ।’ जात्रा यायेगु जूसा थःपिं तयार दुगु, तर जात्रा गुकथं यायेगु धयागु बारे जात्रा संचालनया निंतिं यायेमाःगु तयारीया १६ गू बुँदाया सुझाव थःपिंसं प्रमुख जिल्ला अधिकारीयात न्ह्यब्वयागु व उकी सरकारं ग्वाहालि यात धाःसा जात्रा यायेत तयार दुगु जानकारी बियागु खँ नं वय्कलं कनादिल । राष्ट्र प्रमुखया हे उपस्थिति दयेमाःगु जात्रा संचालन बारे ठोस निर्णय मजुयाच्वंगु अवस्थाय् प्रमुख जिल्ला अधिकारीं जात्रा संचालन यायेगु सम्भावना हे मदु धकाः धायेवं वंगु शुक्रवाः समितिया मुँज्या च्वनाः यःसिं थनेगु, कुमारि सालेगु लगायत सकतां गतिविधि मयायेगु निर्णय याःगु खः । यःसिं महइगु जूसां नं यँयाःया इलय् पिदनीगु थीथी द्यःया जात्रा व मेमेगु यायेमाःगु परम्परागत गतिविधि दक्वं द्यः छेँय् हे च्वनाः सम्पन्न यायेगु निर्णय जूगु खँ वय्कलं कनादिल । उखे केन्द्रीय मानन्धर संघया सचिव गजेन्द्रमान मानन्धरं मुँज्या च्वने न्ह्यः हे गुथि संस्थानं यँयाःया निंतिं यायेमाःगु विधि व साइत पिथंगुयात नं प्रमुख जिल्ला अधिकारीं रद्द याके बिउगु जानकारी बियादिल । वय्कलं गुथि संस्थानं पूर्ववत् रुपं यँयाःया साइत पिकयाः हनुमानध्वाखाय् तिके बिउगु खःसां प्रमुख जिल्ला अधिकारीं उकियात लिकायेत गुथि संस्थानयात निर्देशन बिउगु खँ ‘नेपालभाषा टाइम्स’यात कनादिल । गुथि संस्थानं साइत हे पिकायेधुंकूगु व व्यापाक रुपं प्रचार जुइधुंकूगु अवस्था बारे जानकारी बियागु इलय् प्रमुख जिल्ला अधिकारीं गुथि संस्थानं बदमासी ज्या याःगु धासें तत्काल उकियात लिकायेत मुँज्याय् उपस्थित गुथि संस्थानया प्रतिनिधियात निर्देशन बिउगु खँ वय्कलं कनादीगु दु ।"
https://nepalbhasatimes.com/33799,संस्कृति,११४० गुंलागा सप्तमी,आः न्ह्यःने वयाच्वंगु यँयाः छु जुइ ?,"येँ (नेपालभाषा टाइम्स) – कोरोनाया कारणं स्वनिगः दुने न्यायेकीगु जात्रा पर्वत छगूयां लिपा धमाधम बन्द जुजुं वनाच्वंगु झ्वलय् आः न्ह्यःने वयाच्वंगु येँया तःधंगु पर्व यँयाः छु जुइ धइगु नं न्ह्यसः पिहां वःगु दु। थ्व विषययात कयाः इन्द्रजात्रा व्यवस्थापन समितिपाखें गुथि संस्थान, येँया सीडीओलिसे म्हिगः व म्हीग खँल्हाबल्हा याःगु दुसा आः येँ महानगरपालिकालिसे नं खँ ल्हायेत स्वयाच्वनागु जानकारी समितिया नायः गौतम शाक्यं ‘नेपालभाषा टाइम्स’ यात बियादिल ।                                                         यँयाः न्यायेकेगु वा मन्यायेकेगु विषयय् म्हिगः गुथि संस्था व येँया सीडीओलिसे नं खँल्हाबल्हा यानाबलय् सीडीओपाखें यँयाः पर्वया बारे नेपाल सरकार दुने तकं सहलह जुयाच्वंगु जानकारी बियादीगु खः । यँयाः थेंज्याःगु पर्व न्ह्याके हे माः धइगु सकस्यां बिचाः खःसां थौंकन्हय् संक्रमण धमाधम अप्वया वनाच्वंगु कारणं थुगुसी छकः जात्रा मन्यायेकूसां जी ला धइगु सरकारया आशय जुयाच्वंगु जानकारी नं सीडीओपाखें वःगु खँ सीदुगु दु । इन्द्रजात्रा व्यवस्थापन समितिं थःपिं जात्रा न्यायेकेगु लागिं पूर्ण तयारीया अवस्थाय् दुगु जानकारी यासें सरकारया निर्णय छु जुइ याकनं सार्वजनिक याये माल धकाः इनाप याःगु खः । जात्राया लागिं थ्वहे भाद्र ३ गते यःसिं काः वनेमाःगु ज्याझ्वः दु। छुं जुयाः भाद्र ३ गते यःसिं काः वन व यःसिं येँय् दुहां वल धाःसा वयां लिपा यँयाःया सम्पूर्ण जात्रा छसिकथं न्ह्याना वनी धासें सरकारया निर्णय भाद्र ३ गते न्ह्यः हे वयेमाःगु माग नं समितिं नं याःगु खः । सीडीओ व गुथि संस्थानं निन्हु स्वन्हु लिपा हे थुकिया बारे सरकारया धापू सार्वजनिक जुइगु आश्वासन बिउगु खँ नं नायः शाक्यं बियादिल । यःसिं काः वनेगु ज्या केन्द्रीय मानन्धर संघया ग्वसालय् जुइगु खः । उकिं यःसिं काः वनेगु वा मवनेगु धइगु सवालय् संघ दुने नं सहलह जुयाच्वंगु खँ सीदुगु दु । यँयाःलिसे स्वापू दुगु २९ गुलिं गुथि खलः धाःसा जात्रा न्यायेकेगु लागिं तयारी अवस्थाय् दुगु खँ नं नायः शाक्यं कनादिल ।"
https://nepalbhasatimes.com/33968,संस्कृति,११४० गुंलागा चर्हे,किपूया बाघभैरव जात्रा नं स्थगित,किपू (नेपालभाषाटाइम्स) – दँय्दसं भाद्र १ गते न्यायेकीगु थनया बाघभैरव जात्रा थुगुसी कोरोना संक्रमणया कारणं स्थगित जुल । खुगू दशकं मल्याक पुलांगु थनया बाघभैरव जात्रा स्थगित जूगु थ्व न्हापांखुसी खः ।                                                         बाघभैरव जात्रा व्यवस्थापन समितिं छगू सार्वजनिक सुचं हे जारी यासें थुगुसी जात्रा स्थगित यानागु जानकारी बिउगु खः । ६४ दँ न्ह्यवंनिसें न्ह्यानाच्वंगु जात्रा स्थगित जूसां सम्बन्धित मनूत जक च्वनाः पुजापाठलिसें माःगु विधि जक पूवंकेगु ज्या जूगु खः । किपूया बाघभैरवया जात्रा नेपाल संवत् १०७६ (विसं. २०१३)निसें जक न्ह्याःगु स्थानीयवासीतय्सं धाःगु दु। सांस्कृतिक बाजंलिसें किपू नगर परिक्रमण यानाः दँय्दसं भाद्र १ गते बाघभैरव जात्रा यायेगु याना वयाच्वंगु खः । बाघभैरवया किपूमितय्सं थः पुर्खाया प्रतीक रुपय् आजुद्यःकथं माने यायेगु याना वयाच्वंगु दु ।
https://nepalbhasatimes.com/33758,संस्कृति,११४० गुंलागा षष्ठी,थुगुसी छुस्याबहालय् वयाः पञ्जरां ब्यू वयेत इनाप,"येँ– थुगुसी पञ्जरां कुन्हु येँया छुस्या बहाः (गुणाकर महाविहार) दुने जक मंकाः कथं पञ्चदान काइगु जूगु दु । सामूहिक पञ्चदान कार्यक्रम मूल समिति २०७७ पाखें छगू वक्तव्य पितबिसें आःयागु परिस्थितियात बिचाः यानाः समितिया ज्याकू दुगु विहार छुस्या बहाः ज्याथाय् च्वनाः सामाजिक दूरी व आवश्यक सुरक्षा विधि कःघानाः सुथसिया ९ ता निसें न्हिनसिया १२ तका तक गुरु वज्राचार्य, गुरुमां, शाक्यभिक्षुपिं च्वनाः पञ्जरां कायेगु निर्णय जूगुलिं इच्छा दुपिं सकल दातापिं छुस्याबहालय् वयाः पञ्जरां बिइत इनाप याःगु दु ।                                                         अथेहे थन मवसे थःगु हे विहारय् च्वनाः पञ्जरां बीगु मनसुवा दुपिंसं न्हापा हे सुचं बिल धाःसा संस्थाया छुं प्रतिनिधिपिं अन हे वनाः पञ्जरां दान काःवनेगु खँ नं वक्तव्यय् धयातःगु दु । दान बीबलय् एकमुष्ट रुपं नगद दान ब्यूपिनि नामं संस्थाया रसिद नं बीगु खँ वक्तव्यय् धयातःगु दु । समितिया संयोजक राजगुरुजु मञ्जुश्रीरत्न वज्राचार्यं पितबिउगु वक्तव्यय् पञ्चदानया इलय् आम्दानी जूगु फुक्कं लुम्बिनीइ नेपाःया मौलिक संस्कृति व कलां जाःगु नेपाल वज्रयान महाविहार दयेकेत समर्पण यायेगु खँ नं न्ह्यथनातःगु दु । नेपाल परम्परागत बौद्ध धर्म संघया गुरुवर डा. नरेशमान वज्राचार्यया मार्गनिर्देशन कथं संघया न्हापांम्ह उपाध्यक्ष मञ्जुश्री रत्न वज्राचार्यया संयोजकत्वय् थुगुसीया निंतिं सामूहिक पञ्चदान कार्यक्रम मूल समिति २०७७ नीस्वंगु खः ।"
https://nepalbhasatimes.com/33903,संस्कृति,११४० गुंलागा दशमी,सीमित दुजःपिं च्वनाः मतयाः क्वचायेकल,"यल (नेपालभाषा टाइम्स) – दँय्दसं गुलांगा दुतियाकुन्हु न्यायेकीगु परम्परागत मतयाः थुगुसी गुरुजु, ग्वसाः खलः, पाःलाः सीमित दुजःपिं जक च्वनाः न्यायेकेगु ज्या जुल । विश्वय् महामारीया रुपय् न्यना वनाच्वंगु कोरोना भाइरस (कोभिड-१९)या संक्रमणया कारणं ब्वलंगु विषम परिस्थितियात ध्यानय् तयाः सामाजिक दूरी कायम यासें सीमित दुजःपिं जक च्वनाः मतयाः क्वचायेकूगु खः ।                                                         मतयाःलिसें गुंलाथ्व पारुनिसंहे ब्वगी वनेगु, मतयाः, बुंग वनेगु, स्वयम्भू वनेगु व गुंलागा पंचमिकुन्हु न्यायेकेमाःगु गणेश पुजानापं पाःब्व लःल्हायेगु, गुरुपिंत सिरपाः लःल्हायेगु लगायत परम्परांनिसें न्ह्याना वयाच्वंगु सकतां ज्याझ्वः थुगुसी कोरोना संक्रमणया जोखिमयात ध्यानय् तयाः सामाजिक दूरी कायम यानाः क्वचायेकेगु ज्या जूगु न्यकू जात्रा मतयाः व्यवस्था केन्द्रीय समितिं जानकारी बिउगु दु । कोरोनाया कारणं विषम परिस्थितियात ध्यानय् तयाः थुगुसी दुजः, खलःया सीमित ल्याखय् जक च्वनाः यलया प्यंगः थूर, बहाःबही, यल नगरया मू मू चीभाः चैत्य जक कयाः थुगुसीया मतयाः क्वचायेकूगु खः । थ्व हे झ्वलय् आकिवं मतयाः जात्रा पर्व संचालनया निंतिं पाःब्व लःल्हायेगु ज्या नं क्वचाःगु दु। थुगुसीया पाःलाः त्वाः क्षेत्र नं ७ न्यकू जात्रा मतयाः संचालन समिति ओकुबहाःपाखें आकिवं पाः काइगु क्षेत्र नं ८ न्यकू जात्रा मतयाः संचालन समिति इखालखुयात पाःब्व लःल्हाःगु खः । श्री रुद्रवर्ण महाविहार, ओकुबहालय् जूगु ज्याझ्वलय् केन्द्रीय समितिपाखें सिरपाः नं लःल्हाःगु खः । ज्याझ्वलय् समितिया नायः आशारत्न शाक्यया सभापतित्वय् वय्कलं हे लसकुस यासें न्ह्याःगु ज्याझ्वलय् क्षेत्र नं. ७या मू गुरु बेखारत्न शाक्य, सहगुरु सानुरत्न शाक्य, न्यकू गुरु राजु शाक्य, दम्वःखिं गुरु शान्तमानन्द शाक्य, ब्वगि गुरु हेराकाजी शाक्पिंत मोति सिरपाः व कुलरत्न बसी सिरपाः नं लःल्हाःगु खः । वय्कःपिंत सिरपाःकथं झिद्वः व न्याद्वः तका दां समितिया नायः शाक्य, दातापिं श्रजेस शिल्पकार व तारणबहादुर शाक्यं लःल्हानादीगु खः । ज्याझ्वलय् बागमति प्रदेशसभाया दुजःपिं ज्ञानेन्द्र शाक्य, शोभा शाक्य, यल महानगरपालिका वडा नं. ६ या वडाअध्यक्ष हित्लर शाक्य, १६ वडाअध्यक्ष निर्मलरत्न शाक्य, १९ वडाअध्यक्ष विनोद ताम्राकार, मतयाः संचालन समिति क्षेत्र नं. ७ या नायः जानी शाक्य, क्षेत्र नं. ८या नायः प्रविण श्रेष्ठ लगायतं मतयाः जात्राया महत्वयात कयाः नुगःखँ प्वंकादीगु खः । वि.सं. २०६१ सालय् नकबही क्षेत्रया पाःलाःगु इलय् कफ्र्युया कारणं निक्वः यानाः मतयाः न्यायेकूगु खःसा २०७२ सालय् भुखाय् ब्वःगु इलय् प्यंगः थूर, बहाःबही, व मू चैत्य जक कयाः सम्पन्न याःगु खः ।"
https://nepalbhasatimes.com/33999,संस्कृति,११४० गुंलागा आमै,कोरोनां यानाः थौं बौया ख्वाः स्वये नं प्रभावित,येँ (नेपालभाषा टाइम्स) – कोरोना संक्रमणया कारणं यानाः थौं बौया ख्वाः स्वयेगु नखः नं प्रभावित जूगु दु। बौया ख्वाः स्वयेगु न्हि कुन्हु मेला जुइगु गोकर्णय् थौं सुयातं दुमकाइगु खँ धाःगु दु। अन बौ मदुपिं वनाः म्वः ल्हुइगु चलन दु। अथे हे थीथी धार्मिकस्थलत बन्द जुयाच्वंगु कारणं थौं बौ मदुपिंसं गुर्जु वा द्यःबाज्यायात निसलाः बीगु ज्या समेत प्रभावित जुइगु खने दयाच्वंगु दु। लिसें छेँय् छेँय् यक्व मनू मुनाः बौया ख्वाः स्वयेगु ज्या नं मजुइगु जूगुलिं थौं न्हापा थें मरि पसलय् न्हापा थें यक्व मरि मीगु ज्या नं जुयाच्वंगु मदु। जोर बिजोर प्रणालीं नं नखः प्रभावित जुयाच्वंगु दु ।
https://nepalbhasatimes.com/34088,संस्कृति,११४० यँलाथ्व दशमी,अन्योलय् लानाच्वंगु बुंगद्यःया जात्रा,"थुगुसी बुंगद्यः सालेगु अझं अन्योलय् तिनि । स्वनिगःया हे दकलय् ताःहाकःगु जात्राकथं कयातःगु बुंगद्यःया जात्रा कोभिड-१९या कारणं अन्योलय् लाःगु खः । बछलाथ्व पारु कुन्हु द्यः रथय् बिज्याकाः यायेमाःगु बुंगद्यःया जात्रा थौं झण्डै न्याला दयेधुंकाः नं यायेफुगु मदुनि ।                                                         खतुं बुंगद्यःया जात्रा यायेगु निंतिं जात्रालिसे सरोकार दुपिंसं कुतः मयाःगु नं मखु । अय्नं राज्यस्तरया निकायपाखें कोरोना संक्रमणया जोखिम उच्च रुपय् दुगु धासें जात्रा यायेत गना वयाच्वंगु खः । शुरुइ बछलां हे जात्रा यायेगु धइगुकथंया खँ पिहां मवःगु नं मखु । कोरोना संक्रमण रोकथाम व नियन्त्रणया निंतिं देय्न्यंकं तयातःगु लकडाउनया दथुइ नं जात्रा यायेगु तयारी जुुयाच्वन धइगु खँ पिहां वःगु खःसां खास हे उकथंया ज्या धाःसा न्ह्याके मफुत । गुकिं यानाः जात्रा यायेगु सम्भव मजुल । अनंलि लकडाउनया हे दथुइ जात्राया निंतिं खः दयेकेगु शुरु जूगु धइगु नं खँ पिहां वल । आन्तरिक रुपं छुं छुं ज्या न्ह्याःगु खःसां लिपा लकडाउन छ्वासुकेवं रथ दयेकेगु ज्या न्ह्यात । अले परम्परागत रुपं थें हे जात्रा यायेगु सम्भावना नं खनेदुगु खः । थुगुसी बुंगद्यःया जात्राया विषययात कयाः आपालं हे बहस व चर्चा व परिचर्चा जुल । छगू पक्ष द्यःया जात्रा यायेबलय् कोरोना संक्रमण जुइमखु धइपिं पिहां वलसा मेखे ल्वय् धइगु बाजं थानाः वइमखु, पूर्व सुचं बियाः वइमखु । समुदायस्तरय् संक्रमण न्यना मवंसां ल्वचं कइमखु धाये फइगु अवस्था मदु । उकिं थुगुसी छकः जात्रा दिकेमाः । थुुगुसी जात्रा दिकूसा जक आकिवं जात्रा न्यायेके खनी, मखुसा थःगु हे जात्रा जुयाच्वनी धाइपिं मेगु पक्ष नं खनेदत । थुकथं हे जात्रा यायेगु निंतिं बुंगद्यःया जात्रालिसे प्रत्यक्ष रुपं सरोकार दुपिं पानेजु, यँवाः, बाराही, ज्योतिष लगायतं गुथि संस्थान यल शाखा, जिल्ला प्रशासन ज्याकू यल व यल महानगरपालिकालिसे नं तःक्वः हे समन्वय यायेत वार्ता, सहलह नं यात । तर नं जात्रा यायेगु बारे ठोस निर्णय याये मफुत । थ्व झ्वलय् बछलां जात्रा मजुइवं दकलय् न्हापां वंगु असारया लिपांगु वालय् बुंगद्यःया जात्रा यायेगु तयारी न्ह्यात । अबलय् बाराही गुथिपाखें रथ दयेकेगु ज्या तकं न्ह्याःगु खःसा असार २३ गते दुने रथ दयेकेगु ज्या सकतां क्वचायेकाः वयां लिपा द्यः रथय् बिज्याकेगु व द्यः सालेगु बारे सहलह जुयाच्वन धइगु खँ पिहां वःगु खः । बुंगद्यः सालीगु लभगग निश्चित थें हे खने दयेवं दैवज्ञ ज्योतिया कीर्तिमदन जोशीं नं बांलाःगु दिं स्वयाः द्यः रथय् बिज्याकेगु जुइ धयादीगु खः । थ्व ल्याखं वंगु असार २४ गते द्यः रथय् बिज्याकेगु तयारी नं जुल । सम्बन्धित निकाययात तकं सिफारिस याःगु खः । थ्वकुन्हु द्यः रथय् बिमज्याकल धाःसा मेगु इलय् झन् लिबाः वनीगु ज्योतिष जोशीं धयादीगु खः । वय्कलं द्यः रथय् बिज्याकेत साइत स्वयेम्वाःगु व असार २४ गते बांलाःगु दिं जूगुलिं उकुन्हु द्यः सालेमाःगु खँ अबलय् धयादीगु खः । बांलाःगु दिं धकाः असार २४ गते बुंगद्यः रथय् बिज्याकेगु तयारी जुयाच्वँच्वं हे गुथि संस्थानं द्यः रथय् बिज्याकेगु व थ्व सम्बन्धी सकतां ज्या स्थगित यायेगु निर्णय जूगु धासें परिपत्र जारी यात । थुकिं यानाः बुंगद्यःया जात्रा मखु द्यः रथय् बिज्याकेगु ज्या हे दित । अनंलि हाकनं साउन ७ गते द्यः रथय् बिज्याकेगु खँ पिहां वल । साउन ७ गते द्यः रथय् बिज्याकेगु, १० गते द्यः सालेगु व २४ गते भोटो क्यनाः दकलय् ताःहाकःगु जात्रा इतिहासय् न्हापांखुसी चिहाकलं सिधयेकेगु क्वःछित । थबलय् तक स्वनिगःलिसें नेपालय् हे कोरोना संक्रमितया ल्याः न्हिथं धइथें अप्वया वनाच्वंगु अवस्थाय् द्यः सालेत म्वःम्वः मनूत च्वनाः मसासे ख्वीम्ह, न्हय्म्ह (७०) स्वयां अप्वः मनू मतयेगु, बाजं नं निथ्वः स्वथ्वः जक तयेगु, प्रहरी परिचालन यायेगु, स्वास्थ्य सुरक्षा मापदण्ड पूर्णरुपं पालना यायेगु, सामाजिक दूरी कायम याये बारे सहलह जूगु धइगु खँ पिहां वल । सुनानं नखत्या मसःतेगु व जात्रा नं छेँय् छेँय् जक च्वनाः स्वयेगु व्यवस्था यायेगु धइगु नं खँ पिहां वःगु खः ।  थ्वयां लिपा साउन ७ गते धाःगु थासय् साउन १० गते द्यः रथय् बिज्याकेगु लिपांगु तयारी जुयाच्वंगु इलय् यल जिल्लाया प्रमुख जिल्ला अधिकारीं गुथि संस्थान यलया प्रमुख राजन भुजुयात बुंगद्यःया जात्रा मयायेत निर्देशन बिल । सरकारं लकडाउन अन्त्यया घोषणा याःसां सार्वजनिक ज्याभ्वः यायेगु, मठ मन्दिरय् दर्शन यायेगु, सभा समारोह, गोष्ठि यायेगुलिइ लगे यानातःगु रोक जारी हे दुगु धासें तत्कालया निंतिं बुंगद्यःया जात्रा नं रोके यायेत निर्देशन बिउगु खः । जात्रा रोके यायेत बिउगु निर्देशनया हे दथुइ साउन १० गते न्हिनसिया १२ः१० निसें १२ः२५या साइतय् द्यः रथय् बिज्याकेगु ज्या धाःसा जुल । जात्रा यायेगु अनुमति धाःसा मबिउ । गुकिं यानाः हाकनं छक्वः बुंगद्यःया जात्रा यायेगु निंतिं जुयाच्वंगु तयारी अन्तिम अवस्थाय् अन्योलय् लात । अनं लिपा यल जिल्ला प्रमुख जिल्ला अधिकारी, गुथि संस्थान यल, यल महानगरपालिका, ज्यापु समाज, जात्रालिसे प्रत्यक्ष रुपं सरोकार दुपिनिगु मुँज्या च्वनाः लकडाउन छ्वासुका यंकूगु अवस्थाय् जात्रा यायेगु सहमति याःगु खः । थुगु सहमतिकथं भदौ १ गते द्यः सालेगु क्वःछिउगु खः । दैवेज्ञ ज्योतिष जोशीं थ्वकुन्हु द्यः सालेगु ज्या मजुल धाःसा गुगुं हालतय् नं मोहनिया इलय् बुंगद्यः बुंगय् यंकेत सम्भव मजुइगु खँ धयादीगु खः । तर दुर्भाग्य हे धायेमाली भदौ १ गते नं द्यः सालेगु ज्या धाःसा मजुल । न्हापा बाःछिया दुने द्यः सालाः क्वचायेकेगु खँ वयाच्वंगु थासय् आः प्यन्हु न्यान्हुया दुने जात्रा क्वचायेकेगु खँ पिहां वःगु दु । ज्योतिष जोशीं  नेपालभाषा टाइम्स यात कनादीकथं थःपिंसं पूर्ववत सहमति वा निर्णयकथं ८०म्ह मनू च्वनाः, सामाजिक दूरी तयाः, अनिवार्य मास्क, पंजा व सेनिटाइजर तयाः छोटकरीं द्यः सालेगु प्रस्ताव यानादीगु दु । थ्व प्रस्तावकथं प्यन्हुनिसें न्यान्हुया दुने जात्रा क्वचायेकेगु खँ वय्कलं धयादीगु दु । वय्कःयाकथं झिन्हुया दुने द्यः सालेगु ज्या मजुल धाःसा वयां लिपा आश्विन २ गतेनिसें मनमास शुरु जुइगु व थ्व इलय् धार्मिक गतिविधि छुं नं याये मजिउ । मनमास सिधयेवं मोहनि शुरु जुइ । चालंया निंतिं द्यः बुंगय् यंकेमाः । वय्कलं कनादीकथं न्हापांगु न्हिकुन्हु पूच्वं द्यः सालाः गाःबहालय् यंकेगु व अन निघौ तयाः द्यः मंगलय् यंकेगु । मंगलय् दरवारपाखें पूजा कायेगु व वकुन्हु द्यः अन हे तयेगु । कन्हय् कुन्हु नुगलय् द्यः सालाः वाराहीतय् देपुजा यायेगु व द्यः अन हे तयेगु । अनं लिपा लगंख्यलय् यंकाः महाबली पूजा यायेगु, अनं थतिइ यंकाः किपुलिं स्वां छायेकेगु अनं लिपा साइत स्वयाः जाउलाख्यलय् यंकाः सिधयेकेगु प्रस्ताव यानादीगु दु । थुलिया दुने यायेमाःगु नैंक्यालं लुइगु, याकःमिसा भुज्याः व भोटो जात्रा थेंज्याःगु गतिविधि मयायेगु व बाजं मतयेगु कथंया प्रस्ताव यानागु वय्कलं कनादीगु दु । थुगु प्रस्ताव राज्यया दक्वं निकाय नेपाल सरकार, स्थानीय निकाय, जिल्ला कोभिड-१९ व्यवस्थापन समिति लगायतयात वंगु भदौ ७ गते बिउगु खः । तर निर्णय धाःसा आतकं मवःनि । वय्कलं कर्फ्यु तयाः, सेना, प्रहरी परिचालन यानाः जूसां नं जात्रा सिधयेकेमाःगु अति आवश्यक जुइधुंकूगु धयादिल । यदि आः वइगु छवाःया दुने नं द्यः सालेगु ज्या मजुल धाःसा वयां लिपा साइत चूलाकेत हे असम्भव जुइगु ज्योतिष जोशीं  नेपालभाषा टाइम्स यात कनादिल । वय्कलं आः द्यः सालेबलय् सशस्त्र, सेना परिचालन यायेगु, न्ह्यःने डोजर व लिउने क्रेन तयाः रथयात तिबः बीगु नं धयादिल । वय्कःयाकथं झिन्हुया दुने द्यः सालेगु ज्या मजुल धाःसा वयां लिपा आश्विन २ गतेनिसें मनमास शुरु जुइगु व थ्व इलय् धार्मिक गतिविधि छुं नं याये मजिउ । मनमास सिधयेवं मोहनि शुरु जुइ । चालंया निंतिं द्यः बुंगय् यंकेमाः । अनंलिपा मंसिरय् हाकनं बुंगद्यः यलय् बिज्याकेमाः । लिपांगु इलय् वंगु भदौ ७ गते बिउगु प्रस्तावयात कयाः आतक नं छुं निर्णय जूगु मदुनि । छखे द्यः सालेगु बारे छुं निर्णय याःगु मदुनिसा मेखे स्वनिगःलिसें देय्न्यंकं कोरोना संक्रमितया ल्याः न्हियान्हिथं अप्वया वनेवं स्वनिगः व देय्या थीथी थासय् निषेधाज्ञा जारी यानातःगु दु । अझ भदौ १७ गते तक थप जूगु निषेधाज्ञायात स्थानीय प्रशासन व प्रहरी प्रशासनं कडा याना हयाच्वंगु दु । थज्याःगु अवस्थाय् बुंगद्यः सालेगु विषय अझं अन्योलय् हे लानाच्वंगु दु । राज्यया निकायं लिपांगु प्रस्तावयात नं स्वीकार मयाइगु अवस्थाय् आः द्यः रथय् तयाः सालेगु मखसे खटय् तयाः क्वचायेकेगु व मयासे मगाःया गतिविधि नं सांकेतिक रुपं जक यानाः क्वचायेकेगु बाहेकं मेगु विकल्प मदु ।"
https://nepalbhasatimes.com/34462,संस्कृति,११४० अनलाथ्व तृतीया,झीगु नखःचखः व तिथि विवाद,"झीगु संस्कृति परम्परा कथं नखः चखः प्रत्येक लां वयाच्वनी । वैशाख महिना निसें चैत्र महिना तक ल्याःचाः तयेबलय् छगू न छगू नखः चखः मदिक्क वयातुं च्वनी । थ्व हे नखः चखः हनेगु झीगु म्हसिका खः ।                                                         विक्रम संवत् २०७७ सालयागु पञ्चाङ्ग पात्रो पिहां वयेधुंकूगु दु। वहे २०७७ सालया पञ्चाङ्ग पात्रो पुइकाः स्वयेबलय् थुगुसी असोज महिनाय् पुरुषोत्तम मास अर्थात अधिक मास लाःगु दु। अथेहे तुं कार्तिक कृष्ण पक्ष चतुर्दशी कुन्हु खिचापुजा, लक्ष्मीपुजा, दिपमालिका, सुखरात्री धकाः उल्लेख यानातःगु दुसा औसी आमै कुन्हु म्हपुजा, गाईगोरु पुजा धकाः न्ह्यथनातःगु दु। अले कार्तिक शुक्ल पक्ष प्रतिपदा पारु कुन्हु यम द्वितिया भाइटिका किजा पुजा उल्लेख जूगु दु। विक्रम संवत् २०७६ सालया पञ्चाङ्ग पात्रोय् नं थथे हे उल्लेख यानातःगु दु। उकिं यानाः गुखतं नखःचखः हनेगु खः धयागु खँय् विवाद पिहां वयाच्वंगु दु। थथेहे तिथि विवादय् लाःवःबलय् गुकथं नखः चखः हनेगु खः, थुज्वःगु भ्रम ब्वलना च्वंगु इलय् हे पाय्छि लिसः बियाः भ्रम निवारण जुइगु लँपु क्यनीपिं नं थः हे भ्रमित जूगु थें च्वं । अले न्ह्यागुं समस्या ज्यंकेत वा समाधान यायेत इलय् हे पाय्छि कुतः यायेमाः । ई धइगु बलवान व शक्तिशाली खः । ई वन कि लिहां वइमखु। थज्याःगु आत्मा लिसे स्वापु दुगु सामाज लिसे स्वापु दुगु, धार्मिक व सामाजिक खँ फुक्कसित थुइक हःपाः बिया यंके फयेमाः । मखुसा कालान्तरय् वनाः दुर्घटनाय् लाः वनीगु यक्व हे सम्भावना दयां तुं च्वनी । अथेहे मेपिंसं क्वत्यले धुंकाः थःगु म्हसिका पहिचान गन वनाः माः वनेगु ? अज्याःबलय् मेपिंसं लापा थानाच्वंगु स्वयेगु बाहेक मेगु छुं नं उपाय दइमखु। पञ्चाङ्ग निर्णायक समितिया निर्णय कथं कार्तिक २९ गते चतुर्दशी कुन्हु खिचा पुजा अले वहे कुन्हु न्हिनेसिया १ बजे जुयाः ४९ मिनेट वने धुंकाः औंसी आमै क्यंवःगुलिं लक्ष्मी पुजा सुखरात्री पुजा बहनी पुजा यायेमाःगु जुया २९ गते लक्ष्मी पुजा यायेमाःगु पात्रोय् च्वयातःगु दु। कन्हय् कुन्हु ३० गते आमैबलय् सुथसिया ११ बजे जुयाः २७ मिनेट तक औंसी खनेदु। वयां लिपा प्रतिपदा पारु खनेदु। थुगु कथं पञ्चाङ्ग निर्णायक समितिं पिकनातःगु पात्रो कथं नखःचखः हनेबलय् विवाद पिहां वयाच्वंगु दु। उकिं यानाः नेवाःत नखःचखः हनेगुलिं नं विभाजित जुयाच्वंगु खनेदु। थुज्वःगु समस्या मोहनि नखतय्, स्वन्ति नखतय् बारम्बार दोहरे जुया वयाच्वंगु खनेदु । स्वनिगलय् येँ, यल, ख्वपय् ब्यागलं ब्यागलं हे नखःचखः हनाच्वनी । थुकियात एकरुपता हयेत छधी जुइत छप्पँ जुइत फुकस्यां मुक्कं सहलह यायेमाःगु दु। झीगु सनातन परम्परा म्हसीकाः म्वाकेत झीसं इलय् वाः चायेकेमाः । थुगु २०७७ सालयागु स्वन्तिबलय् नं थथे हे विवादित तिथि जूगुलिं इलय् हे थ्वयात ज्यंकाः छगू हे तिथि नखः हनेगु अवस्था वयेकेगु निर्णय याये हे माः । जन्मन्हि, बुन्हि जंको, श्राद्ध इत्यादि धार्मिक क्षेत्रय् पञ्चाङ्ग पात्रो स्वयाः थ्वकुन्हु याये माः धयागु परम्परा दु। तिथि म्हो व अप्वः जूगु आधार नखःचखः हनेगु खःसा नेवाःतय्सं छन्हु हे नखः हनेगु विवादित हे जुयावनी । अप्वः यानाः पञ्चाङ्ग पात्रो कथं पितृ पक्षया औशी धुंकाः कन्हय् कुन्हु प्रतिपदा पारु तिथि कुन्हु नःला स्वनेगु जुइगु खः, तर वि.सं. २०७७ सालयागु पञ्चाङ्ग निर्णायक समितिं पिकयातःगु २०७७ सालया पञ्चाङ्ग लपात्रो कथं थुगुसी धाःसा न्हापा थें मजू । थुगुसि पितृ पक्षया औंसी धुंकाः कन्हय् कुन्हु निसें अधिकमास क्यंवःगुलिं मुक्कं लछि थपे जूगुलिं अधिकमास पूवंकाः तिनि नलास्वनेगु उल्लेख यानातःगु दु ।  अर्थात सोह्र श्राद्ध यायेगु औंसि सिधयेकाः लछि लिपा कार्तिक १ गते निति नलास्वनेगु च्वयातःगु दु। पञ्चाङ्ग पात्रोय् च्वयातःगु कथं यायेगु परम्परा कथं यायेगु अथवा थीथी कथंया विद्वानपिनिगु धापू कथं यायेगु । पुरुषोत्तम मास अधिकमास लाः वइगु दाय् लछि अप्वः जू वइगु कारणं यानाः न्ह्यागु हे जुइगु सम्भावना दयां तुं च्वनी । बिस्कं बिस्कं नखः चखः हनेत स्यलाःगु व्यवहारिक व दसु मालेगु कुतः याना च्वनेमाः । गुगुं नं पंगः दं मवेक याउँक नखःचखः हनेगु स्वन्तियागु नखः झ्वलय् औसीं आमै कुन्हु लक्ष्मी पुजा हनाः कन्हय् कुन्हु निसें अधिकमास लाःवल धाःसा म्हपुजा व किजापुजा थुगुसी मोहनी लछि लिपा लाः वं थें लछि लिपा हे जक म्हपुजा व किजापुजा यायेगु जुइला, मेगु छुं उपाय दइ । आवंनिसें न्ह्यः हे चिउताः तयेगु खः ला ? दँय्दसं वयाच्वंगु थज्याःगु समस्यायात ज्यंकेत समाधान यायेगु विभिन्न क्षेत्रं पलाः न्ह्योकमाःगु खनेदु। तिथि विवादय् मल्लाक्क फुकस्यां छगू हे तिथि हनेगु व्यवस्था यायेमाःगु दु। थ्व समस्या  समाधान यायेगु कुतः याये हे माः । गुम्हेसिनं सुर्य उदय निसें कन्हय् कुन्हु सुर्य उदय मजूगुबलय् तक वहे दिन काइसा गुम्हेसिनं चन्द्रमास कथं तिथि काइ । गुम्हेसिनं पात्रोय् न्ह्यागु हे च्वयातःसां थःगु परम्परा थःगु सनातन धर्म कथं नखः चखः हनी, थुकिं यानाः विवाद पिहां वल, अले नेवाःत नखः हनेबलय् नं विभाजित जुल, गुम्हेस्यां लक्ष्मीपुजा धकाः झःझः धायेकाः झिलिमिलि मत च्याकाच्वंसां लिक्क हे च्वंम्ह जःलाखःला लक्ष्मी पुजा मयासे कन्हय् कुन्हु तिनि लक्ष्मी पुजा याइ । थुकिं यानाः फुकसितं हे म्हाइपुसे च्वनी, अले झीगु संस्कृति पाखे चिउताः जक तयाच्वनी । थथे यायेगु धयागु निर्णय याःसां निर्णय याइपिंसं हे निर्णय जूगु कथं नखःचखः हने धइगु खँय् शंका ब्वलनाच्वनी । स्वनिगलय् येँ, यल, ख्वपय् ब्यागलं ब्यागलं हे नखःचखः हनाच्वनी । थुकियात एकरुपता हयेत छधी जुइत छप्पँ जुइत फुकस्यां मुक्कं सहलह यायेमाःगु दु। झीगु सनातन परम्परा म्हसीकाः म्वाकेत झीसं इलय् वाः चायेकेमाः । थुगु २०७७ सालयागु स्वन्तिबलय् नं थथे हे विवादित तिथि जूगुलिं इलय् हे थ्वयात ज्यंकाः छगू हे तिथि नखः हनेगु अवस्था वयेकेगु निर्णय याये हे माः । थ्व ज्या पूवंकेत आवंनिसें आवश्यक माःगु ज्याझ्वः न्ह्याकेमाःगु दु। थुगु कथं व्यवस्था यायेमाःगु खनेदु । क) थ्व हे विषयय् अन्तरक्रिया यायेगु । ख) स्वनिगःयापिं कर्मकाण्डय् लगे जुयाच्वंपिं द्यःबाज्या व गुरुजुपिंके सरसल्लाह कायेगु । ग) ज्योतिष व विद्वानपिनिगु बिचाः व सुझाव कायेगु । घ) सम्बन्धित विशेष व थुगु लागाय् ज्या यानाच्वंपिनिगु नं धापू न्यनेकने यायेगु । ङ) विवाद समाधान मजूसा नेवाःतय्सं थःगु हे पञ्चाङ्ग पात्रो प्रकाशित यायेगु कुतः यायेगु । च) धर्म शास्त्र व ज्योतिष शास्त्रय् बिचय् नं तालमेल जुइमाः । छ) पञ्चाङ्ग निर्णयक समिति नेवाःतय्गु सहभागिता अनिवार्य जुइमाःगु ।"
https://nepalbhasatimes.com/34343,संस्कृति,११४० यँलागा त्रयोदशी ,सिक्किमय् नं यँयाःया क्षमा पुजा,येँ (नेपालभाषा टाइम्स) – थुगुसी येँयाः पर्व न्यायेके मखनाः भारतया सिक्किमय् नं थाय्थासय् कुमारि माजुयात क्षमा पुजा यायेगु ज्या जुल । येँय् यँयाः पर्व न्यायेकीगु इलय् हे सिक्किमय् नं कुमारिया रथ सालाः यँयाः न्यायेकेगु याना वयाच्वंगु खः । थुगुसी कोरोना महामारीया कारणं सिक्किमय् नं यँयाः न्यायेके मखंगु खः । यँयाः न्यायेके मखंगुलि सिक्किमया राजधानी गान्तोक लिसें देन्ताम व नाम्चीइ नं स्थानीय नेवाःतय्सं क्षमा पुजा याःगुखः । थ्व झ्वलय् गान्तोकय् स्थानीय गुर्जु सूर्यवीर तुलाधरं अनलाइन मार्फत क्षमा पुजा यानादीगु खः ।                                                         अथे हे देन्तामय् स्थानीय देन्ताम जोनल गुथि व शाखाया ग्वसालय् क्षमा पुजा जूगु खः । उगु क्षमापुजाय् गुथिया नवनिर्वाचित दुजःपिंत शपथ ग्रहण याकेगु ज्या नं जूगु खः । येँय् नं थीथी द्यःपिनि क्षमा पुजा यासें थुगुसीया यँयाः हनेगु ज्या याःगु खः ।
https://nepalbhasatimes.com/34188,संस्कृति,११४० यँलागा दुतिया,निषेधाज्ञाय् नं सम्पदा पुनर्निमाणया ज्या ,येँ- स्वनिगलय् कोरोना भाइरस संक्रमण अप्वया वनेवं सरकारं निषेधाज्ञा जारी यानातःगु दुसां सम्पदा पुनिर्निमाणया ज्या धाःसा न्ह्यानाच्वंगु दु । थ्वहे झ्वलय् २०७२ सालय् तःभुखाचं क्षति जूगु हनुमानध्वाखा दरवार व मरु सतःया पुननिर्माण जुयाच्वंगु दु । मरु सतःया पुननिर्माणया ज्या वंगु असार मासान्त तक दयेके क्वचायेकेगु आज्जु तयातःगु खःसां कोरोना भाइरसया संक्रमणया कारणं पुननिर्माणया ज्या दीवं आः मेगु दँय् जक पुनर्निर्माणया ज्या क्वचाइगु खँ सीदुगु दु । थ्व स्वयां न्ह्यः धलिं पुजाः याःगु खः ।
https://nepalbhasatimes.com/34185,संस्कृति,११४० यँलागा दुतिया,कर्फ्यूया दथुइ बुंगद्यःया क्षमापूजा ,यल- बुंगद्यःया जात्रा याये मफइगु अवस्था वयेवं क्षमापूजाः याःगु दु । शुक्रवाः कर्फ्यूया दथुइ क्षमापूजा जूगु खः ।                                                         बिहीवाः बुगद्यःया रथ सालेमाः धकाः स्थानीय जनता सतकय् वयेवं प्रहरी व स्थानीय जनताया दथुइ ल्वापु जूगु खः । वयां लिपा थीथी जातीय खलः पुचःया मंकाः बैठक च्वनाः बुंगद्यःयात जात्रा मयासें चीहाकःगु विधिं क्वचायेकेत क्षमा पुजा याःगु खः । थुगुसी बुंगद्यःया जात्रा मजूइवं जावलाख्यलय् भोटो क्यनेगु जात्रा नं मजुइगु जूगु दु । बुंगद्यःयात जाउलाख्यलय् थ्यंकूगु प्यन्हु कुन्हु भोटो क्यनेगु परम्परा दु । परम्परा कथं बुंगद्यःयात रथय् बिज्याकेधुंकाः न्हापांगु न्हिं कुन्हु पुच्वं गाःबहालय् याः न्यायेकीगु खःसा निन्हु कुन्हु गाःबहालं मंगलय् थ्यंकाः याः न्यायेकीगु खः । स्वन्हु कुन्हु मंगलं लुँहितिइ थ्यंकाः बाराही पूजा यानाः लगंख्यलय् यंकीगु खः । वयां लिपा पाय्छिगु न्हि कुन्हु महाबली बियाः वयां लिपा साइत स्वयां रथयात जाउलाख्यलय् यंकीगु खः ।
https://nepalbhasatimes.com/34290,संस्कृति,११४० यँलागा एकादशी,मच्छेनारां द्यःया मेला नं स्थगित,"येँ (नेपालभाषा टाइम्स) – वइगु असोज २ गतेनिसें मनमास शुरु जू वनाच्वंगु दु। पुरुषोत्तम मास व अधिकमास नं धाइगु मनमासया इलय् छुं नं कथंया धार्मिक गतिविधि जुइमखु। पूजापाठ, द्यःया जात्रा, धलं दनेगु दक्वं गतिविधि लछितक जुइमखु ।                                                         थ्व इलय् येँया दक्षिण भेगय् लाःगु मछेगामय् च्वंगु मच्छेनारां द्यःया जक पुजा यायेगु व मेला जुइ । तर थुगुसी धाःसा मच्छेनारां द्यःया मेला नं मजुइगु जूगु दु। चन्द्रागिरि नगरपालिका वडा नं. ९ अन्तर्गत मछेगामय् च्वंम्ह मच्छेनारां द्यःयाथाय् मनमासया इलय् स्नाान मेला जुइगु खःसा थुगुसी कोरोना भाइरस संक्रमण व महामारीया कारणं स्थगन याःगु दु । लिपांगु इलय् स्वनिगलय् न्हियान्हिथं कोरोना संक्रमितया ल्याः अप्वया वनाच्वंगु, संक्रमणपाखें बचे जुइत रोकथाम व नियन्त्रणया निंतिं निषेधाज्ञा जारी यानातःगु कारणं मच्छेनारां द्यःयाथाय् जुइगु जात्रा स्थगन यानागु नगरप्रमुख घनश्याम गिरीं कनादीगु दु। मनमासया इलय् मेमेगु धार्मिक क्षेत्रय् छुं हे गतिविधि मजुइगु व मच्छेनारां द्यःयाथाय् स्वनिगः न्यंकंया थीथी थासं द्वलंद्वः द्यः दर्शन यायेत वयेगु याः । कोरोना संक्रमणया जोखिमयात ध्यानय् तयाः थुगुसी मेमेगु जात्रा पर्व थें मच्छेनारां द्यःया मेला नं स्थगित यानागु नगरप्रमुख गिरी कनादीगु दु । विश्वन्यंकं महामारीया रुप कया वनाच्वंगु कोरोना भाइरस संक्रमणया जोखिमयात ध्यानय् तयाः स्वनिगलय् जनबहाःद्यःया जात्रा, पाहांचःह्रे जात्रा, बिस्काः जात्रा, थिमिया भुइसिन्हः जात्रा, म्ये प्वाः खनेगु जात्रा, द्वाल्खाया बुंगद्यःया जात्रा, ल्हुति पुन्हि, स्वांयाःपुन्हि, गुंपुन्हि थेंज्याःगु नेवाःतय् तःजिगु जात्रा दक्वं स्थगित याःगु खः । येँया तःजिगु जात्रा यँयाःपुन्हि क्षमापुजाय् जक सीमित जूगु खःसा बुंगद्यःया जात्रा नं सांकेतिक रुपं जक यानाः भोटोजात्रा, याकः मिसा भुज्याः, नैंक्यालं लुइगु छुं नं मयासे सिधयेकेत्यंगु दु। मनमासया इलय् जक मच्छेनारां द्यःया दर्शनया निंतिं लछिया दुने नीगू लाखं मल्याक धार्मिक पर्यटक वयेगु याः । मच्छेनारां द्यःया मेला स्थगन जूसां लछियंकं जुइगु विशेष आराधना पुजा धाःसा यथावत हे जुइगु नगरपालिकां जानकारी बिउगु दु ।"
https://nepalbhasatimes.com/34346,संस्कृति,११४० यँलागा त्रयोदशी ,भिंद्यः जात्राया लसताय् बजाः सानिटाइज,येँ (नेपालभाषा टाइम्स) – सिक्किमय् ११८ दँ न्ह्यः पलिस्था याःम्ह भिंद्यः पुजाया लसताय् बजार सानिटाइज यायेगु ज्या जुल । पूर्वी सिक्किमया रगंली बजारय् ११८ दँ न्ह्यः भिंद्यः पलिस्था याःगु खःसा थगुनेनिसें भिंद्यःया मूर्ति तयाः जात्रा यायेगु चलन नं शुरु याःगु खः ।                                                         थुगुसी नं तःजिक भिंद्यः जात्रा यायेगु तयारी दुगु खःसां कोरोना महामारीया कारणं जात्रा याये मजियाः न्हूगु ज्या यानागु खँ ग्वसाः खलःया भाजु रुद्रनरसिंह शाक्यं कनादिल । जात्रा याये मजिउगुलिं रगंली बजार लिसें अन दुगु सरकारी ज्याकू व थीथी मनूतय् छेँय् वासः छ्वाकाः सेनिटाइज यायेगु ज्या याःगु खः । उगु इलय् अन दुगु थीथी द्यःया देगलय् समेत वासः छ्वाकेगु ज्या जूगु खः । थनिं १२० दँ रुद्रनरसिंह शाक्यया हे तापाःबाज्यापिं भिमनरसिंह शाक्य व सिद्धिनरसिंह शाक्यपिंसं अन गणेद्यः पलिस्था यानादीगु खःसा वयां निदँ लिपा मेम्ह तापाःबाज्या अमृतनरसिंह शाक्यं वहे थासय् भिंद्यः व नासः नं पलिस्था याःगु खः ।
https://nepalbhasatimes.com/34171,संस्कृति,११४० यँलागा पारू ,बुंगद्यःया रथ सालेगु झ्वलय् ल्वापु (किपा स्वयादिसँ),यल- यलया पुच्वय् स्वस्फूर्त रुपं स्थानीयतय्सं बुंगद्यःया रथ सालाच्वंगु इलय् प्रहरी व स्थानीयतय् दथुइ ल्वापु जुल ।  उगु इलय् प्रहरीं लःया फोहोरा व अश्रुग्यास प्रहार याःगु खः । रथ सालेगु झ्वलय् जूगु ल्वापुया किपा क्वय् स्वयादीफइ । फुक्कं किपा  फाेटाे पत्रकार नरेश श्रेष्ठं  कयादीगु खः ।                                                            
https://nepalbhasatimes.com/34135,संस्कृति,११४० यँलाथ्व चतुर्दशी,सुथय् हे दागिं वनीपिं व पाल्चा बीपिं चाःहिल,"येँ – कोरोना भाइरसया महामारीं यानाः येँयाः फुक्क धयाथें जात्रा दिइवं थौं सुथय् हे दागिं वनीपिं व पाल्चा बीपिं चाःहिउ वःगु खनेदुगु दु । येँयाः जात्राया न्हिया ल्याखं थौं कुमारीया रथ सालेगु लिसें दागिं पिहां वइगु, बौमत हयेगु यायेमाःगु खः । अथेहे थौं थीथी जातियापिं पाल्चा बी वनेगु नं याइगु खः । तर कोरोना संक्रमणया ग्याःचिकुं छुं नं कथंया जात्रा मजुइगु जुइवं दागिं वनेमाःपिं मनूत सुथय् ४ बजे निसें हे दागिं चाःहिलीगु रुटय् थीथी बीबः ह्वलाः वःगु खनेदुगु खः । अथेहे पाल्चा बीवनेमाःपिं नं सुथय् हे पाल्चा तया वःगु खः ।                                                         छेँय् सुं नं जः मन्त धायेवं येँयाःया झ्वलय् नेवाः संस्कार कथं पाल्चा तःवनेगु, दागिं वनेगु आदि संस्कार याइगु खः । ज्यापु लगायत छुं जातियापिंसं यःसिं थनीकुन्हु हे पाल्चा बिउवनेगु याइसा छुं जातियापिंसं कुमारी साली कुन्हु पाल्चा तःवनेगु याइ । थ्व हे झ्वलय् वंगु द्वादशी कुन्हु नं सुथय् न्हापनं हे पाल्चा तःवनीपिं वःगु खनेदुगु खः ।"
https://nepalbhasatimes.com/34698,संस्कृति,११४० अनलाथ्व द्वादशी ,लानिपुखूया देगलय् थौं गजू छुइगु,"येँ (नेपालभाषा टाइम्स) – लानिपुखूया बालगोपालेश्वर देगलय् थौं गजू छुइत्यंगु दु। राष्ट्रिय पुनर्निर्माण प्राधिकरणया इन्जिनियर राजु मानन्धरं कनादीकथं थौं सुथय् ९ बजे अन गजू छुइगु ज्या जुइ ।  मलमासया कारणं तःजिगु पुजा मयासे क्षमा पुजा जक यानाः ज्याझ्वः क्वचायेकीगु खँ नं वय्कलं कनादिल । महाद्यःया पुजा सोमवाः जक याइगु जूगुलिं थौं गजू छुइगु ज्या यायेत्यंगु खः ।                                                         लानिपूखुया बालगोपालेश्वर देगः न्हापा गुम्बज शैलीं दना तःगु खःसा ०७२ सालया तःभुखाय् लिपा थुकिया पुलांगु हे स्वरुपय् हयेत शिखर शैलीया देगः दनेगु ज्या जूगु खः । लानिपुखूया देगः बारे विवाद ब्वलनेवं येँ मनपां पुरातत्व विभागया पुलांम्ह महानिर्देशक विष्णुराज कार्कीया संयोजकत्वय् विज्ञ पुचः दयेकूगु खःसा उगु पुचलं ग्रन्थकुट शैलीं दनेमाःगु सिफारिस याःगु खः । प्रसियाया राजकुमार वाल्डेमरं सन् १८४५ फेब्रुअरी-मार्चपाखे नेपाः भ्रमण याःगु खःसा उगु इलय् वया नापं वःपिं चित्रकारतय्सं च्वयातःगु किपाय्ला निपुखूया देगः शिखर शैलीं दनातःगु खनेदुगु खः । उगु किपाय् खने दुगु देगः स्वयां आः दंगु देगः भचा चिजाः खनेदु। थुकियात कयाः मानन्धरं धयादिल, ‘थुकी खास पाःगु मदु, किपा व वास्तविकता दथुइ छुं छुं भिन्नता खनेदइ, देगः न्हापा गथे खः अथे दु ।’ भाजु मानन्धरया कथं वइगु छवाःया दुने पुनर्निर्माणया ज्या पूवंक क्वचाइ । वयां लिपा पुखुली न्या त्वःतेगु ज्या जुइ । मलमास क्वचायेवं पुखूया उलेज्या राष्ट्रपति विद्यादेवी भण्डारीं यानादीगु ग्वसाः दु। तःभुखाय् ब्वयेधुंकाः क्षति जूगु लानिपुखू दयेकेगु निंतिं २०७२ साल माघ २ गते राष्ट्रपति विद्यादेवी भण्डारीं शिलान्याश यानादीगु खः ।"
https://nepalbhasatimes.com/33522,संस्कृति,११४० गुंलाथ्व पुन्हि,थौं गुंपुन्हि,येँ (नेपालभाषा टाइम्स) – थौं गुंपुन्हि । दँय्दसं गुंपुन्हि कुन्हु नेवाःतय् छेँय् क्वाति दायेकाः त्वनेगु चलन दु। लिसें थौं ल्हातय् जनै न्ह्यायेगु याइसा ब्राम्हण जातिया थौं जनै हिलेगु ज्या याइ । थौं स्वनिगः लगायत पिने जिल्लाय् नं थीथी थासय् मेला व जात्रा जुइ । तर कोरोना संक्रमणया कारणं अज्याःगु जात्रा पर्व धाःसा आपालं थासय् स्थगित याःगु दु ।
https://nepalbhasatimes.com/34157,संस्कृति,११४० यँलागा पारू ,"बुंगद्यःया रथ सालाच्वन, प्रहरीपाखें हस्तक्षेप","यल- ताः ई न्ह्यःवनिसें  दिनाच्वंगु बुंगद्यःया रथ सालेगु ज्या आः न्ह्यानाच्वंगु दु । बुंगद्यःया जात्रा यायेमाः धकाः यलया पुच्वय् धर्ना बीतवःपिं स्थानीयतय्सं रथ सालाच्वंगु खः । थौं जात्रायाबारे निर्णय यायेत सरोकारवाला पक्षतय् मुँज्या च्वनेत्यंगुलिं जात्रा संचालन यायेमाः धकाः दबाव बीत स्थानीयत सुथंनिसें धर्ना च्वनाच्वंगु दु । छुं दिं लिपा हे मनमास क्यनीगु व मनमासया इलय् रथ सालेमज्यूगुलिं याकनं रथ जात्रा यायेत स्थानीयत धर्नाय् च्वनाच्वंगु खः ।                                                         धर्ना च्वनाच्वंगु इलय् हे स्थानीयतय्सं रथ साःगु खः । स्थानीतय्सं बुंगद्यःया रथ सालेत्यंगु इलय् प्रहरीं हस्तक्षेप याःगु खः । तर लिपा स्थानीयत व प्रहरी दथुइ खँल्हाबंला जुइधुंकाः रथ सालेगु खःसा प्रहरीं हस्तक्षेप मयायेगु सहमति जूगु खः । बुंगद्यःया रथ सालेगु निंतिं साइत स्वयेमाःगु खःसां सरोकारवालातय्त दबाव बीगु निंतिं आः सांकेतिक रुपं जक रथ सालेगु ज्या जुयावंगु खः धकाः धाःगु दु । थाैं गुथि संस्थान, स्थानीय प्रशासन व सरोकारवाला पक्षया दथुइ मुँज्या च्वनाः जात्राया बारे निर्णय याइगु जूगु दु ।     भिडियो : हाम्राे जात्रा  "
https://nepalbhasatimes.com/34775,संस्कृति,११४० अनलाथ्व त्रयोदशी ,सम्पदा पुनःनिर्माण तीव्र गतिइ,"येँ (नेपालभाषा टाइम्स) – थनिं न्यादँ न्ह्यःया भुखाचं क्षति जूगु स्वनिगःया ऐतिहासिक, धार्मिक व पुरातात्विक महत्वया सम्पदा पुनःनिर्माणं गति काःगु दु। २०७२ साल बैशाख १२ गते गोरखाया बारपाक केन्द्र विन्दु जुयाः ब्वःगु भुखाचं पूर्णरुपं क्षति जूगु अज्याःगु सम्पदा पुनःनिर्माणं गति काःगु खः ।                                                         सम्पदा पुनःनिर्माणया झ्वलय् छुं छुं सम्पदाया पुनःनिर्माण सिधयेधुंकूगु दु, छुं छुं सम्पदा लिपांगु चरणय् थ्यनाच्वंगु दु। अथे हे छुं सम्पदा पुनःनिर्माणं गति काःगु दु। दरवार हाईस्कुल पुनःनिर्माण सिधयेधुंकूगु दु, वया न्ह्यःनेसं च्वंगु रानीपुखूगु पुनःनिर्माण लिपांगु चरणय् थ्यनेधुंकूगु दु।  अथे हे मरुसतःलिसें धरहरा पुनःनिर्माणं गति काःगु दु । पुनःनिर्माण सिधःगु, लिपांगु चरणय् थ्यंगु व गति कयाच्वंगु सम्पदामध्ये धरहरा छगू जक पुलांगु अवशेषयात कायम हे यानाः न्हूगु निर्माण यायेगु ज्या जुयाच्वंगु खःसा मेगु दक्वंया पुनःनिर्माण हे जुयाच्वंगु दु। दरवार हाइस्कुल पुनःनिर्माण सिधःसां कोरोना महामारीया कारणं हस्तान्तरण यायेगु ज्या अलमल जुयाच्वंगु खः । चीन सरकारया ग्वाहालिइ पुनःनिर्माण जूगु हाइस्कुल थगुने माघ महिनाय् सिधःगु खःसा वंगु भदौया लिपांगु वालय् चिनिया निर्माण कम्पनीं विद्यालय व्यवस्थापन समितियात ताःचा लःल्हाःगु खः । रानीपुखूया पुनःनिर्माण सिधयेकाः नं लः जायेकेगु ज्या क्वचायेधुंकूगु दु। राष्ट्रिय पुनःनिर्माण प्राधिकरणयाकथं रानीपुखुलिइ आतक २ गू करोड ५० गू लाख लिटरं मल्याक लः क्वफायेधुंकूगु दुसा अझ ८० गू लाख लिटर लः तयेगु तयारी जुयाच्वंगु दु। पुखूया ज्यालिसें दथुइ च्वंगु बालगोपालेश्वर देगः नं पुनःनिर्माण क्वचायेकाः गजू छुइगु ज्या नं जुइधुंकूगु दु। थुगु देगः भुखाय् ब्वये न्ह्यः गुम्बज शैलीं दयेकातःगु खःसा आः पुनःनिर्माणया झ्वलय् पुलांगु हे ग्रन्थकूट (शिखरशैलीं) निर्माण याःगु दु ।"
https://nepalbhasatimes.com/34852,संस्कृति,११४० अनलागा पारू ,बालगोपालेश्वर देगलय् गजू छुत,येँ (नेपालभाषा टाइम्स) – लानिपुखूया दथुइ च्वंगु बालगोपालेश्वर देगलय् म्हिगः गजू छुइगु ज्या जूगु दु। म्हिगः सुथय् पुजा यानाः गजू छूगु खः । म्हिगः अन छूगु गजु १२३ किलो दुसा उकियात ३२.७३ तोला लुँ खर्च यानाः लुँ सीगु ज्या जूगु खः ।                                                         २०७२ सालया तःभुखाचं क्षति जूगु लानिपूखुया देगः दयेकेत थीथी कथं विवाद ब्वलंगु खःसा विज्ञ पुचलं ग्रथकुट (शिखर शैली) देगःया पुनर्निर्माण यायेमाः धकाः सुझाव बिउगु खःसा आः उगु हे शैली देगः दयेकेगु ज्या क्वचाःगु दु। शिखर शैली देगः दयेके मजिउ धकाः पुरातत्व विभागं धायेगु यानाच्वंगु खःसा पुनर्निर्माण प्राधिकरणं पुलांगु हे शैली दयेकेमाः धकाः अडान कायेवं देगः शिखर शैली दयेकेगु ज्या जूगु खः । १८९० सालय् ब्वःगु तःभुखाचं क्षति जूगु शिखर शैलीया देगःयात जंगबहादुर राणां बुर्जा शैली पुनर्निर्माण याःगु खः । गजू छुइगु ज्या जुइवं लानिपुखू दयेकेगु ज्या लिपांगु चरणय् थ्यंगु खँ पुनर्निर्माण प्राधिकरणया इन्जिनियर राजु मानन्धरं कनादीगु दु। वय्कःया कथं आः छुं भचा रंग तयेमाःगु व बगैचा दयेकेगु ज्या जक ल्यँ दनि । तः भुखाचं क्षति जूगु लानिपुखू पुनर्निर्माण यायेगु निंतिं २०७२ साल माघ २ गते राष्ट्रपति विद्यादेवी भण्डारी उलेज्या यानादीगु खः । आः लानिपुखू दयेकेगु ज्या क्वचायेवं उकिया उलेज्या नं राष्ट्रपति भण्डारीपाखें याकेगु तयारी जुयाच्वंगु दु । थ्व स्वयां न्ह्यः लानिपुखुली लः थाकेगु ज्या क्वचाःगु खः । स्थानीय सरोकार समितिया नेतृत्वय् पुखू पुनर्निर्माण जूगु खःसा वयां लिपा अन बागमति खुसिया लः तयेगु ज्या जूगु खः । अन बागमति खुसिं २ करोड लिटर व आकाशं वःगु १ करोड लिटर तःगु खः ।
https://nepalbhasatimes.com/34727,संस्कृति,११४० अनलाथ्व त्रयोदशी ,लानिपुखूया देगलय् गजू छुइगु स्थगित,येँ (नेपालभाषा टाइम्स) – लानिपुखुली च्वंगु बालेश्वर महाद्यःया देगलय् म्हिगः गजू छुइगु ज्या मजुल । पुनर्निर्माण प्राधिकरणं म्हिगः गजू छुइगु ज्याझ्वः तयातःगु खःसां म्हिगः द्वादशी जूगु कारणं साइत मदुगु धासें पूजा याइम्ह गुर्जुं म्हिगः क्षमा पुजा यायेगु पाय्छि मजू धाःगुलिं म्हिगः जुइमाःगु पुजा मजूगु खँ प्राधिकरणया इन्जिनियर राजु मानन्धरं ‘नेपालभाषा टाइम्स’ यात कनादीगु दु ।                                                         वय्कलं थःपिंसं गजू छुइगु ज्या यायेगु तयारी यानागु खःसां नं गुर्जुं मिले मजू धाःगु कारणं गजू छुइगु ज्या मजूगु खँ कँसें कंस बिहीवाः पुन्हि कुन्हु साइत बिउगुलिं विहीवाः गजू छुइगु ज्या जुइगु जानकारी बियादिल । गजुली लुं सीगु निंतिं दरवार हाइस्कुलया छकू क्वथा कयाः लुँ सीगु ज्या जुयाच्वंगु दु । गजुली लुं सीगु निंतिं जक ३८ तोला लुँ मालिगु खँ धाःगु दु । वय्कःया कथं मलमासया कारणं छुं नं कथं पुजा याये मजिउगुलिं क्षमा पुजा जक यानाः गजू छुइगु ज्या जुइ । वयां लिपा मलमास क्वचायेवं राष्ट्रपति विद्यादेवी भण्डारीपाखें उलेज्या यानाः लानिपुखू पुनर्निर्माणया ज्या क्वचाःगु घोषणा जुइ ।
https://nepalbhasatimes.com/34166,संस्कृति,११४० यँलागा पारू ,"बुंगद्यःया रथ सालाच्वंगु इलय् झडप, प्रहरीं लःया फोहोरा व अश्रुग्यास प्रहार",यल- स्वस्फूर्त रुपं स्थानीयतय्सं यलया पुच्वय् बुंगद्यःया रथ सालाच्वंगु इलय् ल्वापु जूगु दु । प्रहरी व स्थानीयतय् दथुइ ल्वापुया अवस्था लिपा आः पुच्वः तनावया अवस्थाय् दु । स्थानीयतय्त प्रहरीं रथ सालेत पनेवं अन झडपया अवस्था ब्वलंगु खः । उगु इलय् प्रहरीं लःया फोहोरां छ्वाकूगु खःसा स्थानीयतय्सं उकीया विरोध याःगु खः । वयां लिपा प्रहरीं छुं राउण्ड अश्रुग्यास तकं प्रहार याःगु खः । झडपय् लानाः स्थानीयत घाःपा तकं जूगु दु ।
https://nepalbhasatimes.com/34786,संस्कृति,११४० अनलाथ्व चतुर्दशी,शासकतय् सलगः तःधं कि जनताया विहार तःधं ?,"येँ (नेपालभाषा टाइम्स) – येँ मनपा २१ वडाय् लाःगु लगं त्वालय् पुलांगु बौद्ध विहार थुनाः थापा परिवारं लिपा दयेकूगु छेँ व सलगः (तबेला) हानं कायम यायेमाः धकाः जुयाच्वंगु कुतःयात स्थानीय जनतां विरोध याःगु दु ।                                                         अन्तिम मल्ल जुजु जयप्रकाश मल्लं निर्माण याःगु धइगु इतिहास हे दुगु उगु थासय् थनिं निसःदँ न्ह्यः माथवरसिंह थापापिं शक्तिइ वःबलय् विहार नष्ट यानाः थःपिनि निजी प्रयोजनया लागिं छेँ व सलगः दयेकूगु खः । थापा शक्तिया पतन लिपा उगु थासय् सेनाया पुलांगु ल्वाभः तयातःगु खःसा ल्वाभः तइगु थाय् जूगुलिं उकियात शिलखाना धायेगु याना हःगु खः । ०७२ सालया तःभुखाचय् उगु शिलखाना भवन पाःताः जुइक दुना वयेवं अन येँ महानगरपालिकां पुलांगु विहार सी दयेक चैत व माथवरसिंह थापाया अवशेष सी दयेक छगू संग्रहालय समेत तयाः ‘लगं पार्क’ दयेकेगु तयारी याःगु खः । थ्वहे दथुइ थापातय् परिवारं अन पार्क मखु, शिलखाना हे कायम जुइमाः धइगु जिकिर यासें रिट तःगु खःसा उगु रिटं यानाः अन पार्क निर्माण रोके जूगु दु । थ्वहे झ्वलय् अनया स्थानीय वासिन्दातय्सं उगु थासय् थापातय् छेँ व सलगः दयेके न्ह्यः ऐतिहासिक विहार दुगु जुयाः इतिहास व पुरातात्विक ल्याखं थापातय् सलगः तःधं लाकि स्थानीय जनताया बौद्ध विहार तःधं धकाः न्ह्यसः तयाहःगु दु। येँया थीथी थासय् सम्पदा बचे यायेत सक्रिय जुयाच्वंपिं सम्पदाप्रेमितय्सं थुकिया बारे सः तयेमाःगु खः लाकि मखु धकाः नं उमिसं न्ह्यसः तयाहःगु दु । स्वनिगःया सम्पदा बचे यायेमाः धकाः थाय्थासय् मुद्दा तया जुइम्ह अधिवक्ता संजय अधिकारी समेत अन विहार नष्ट यानाः शिलखाना कायम यायेमाः धइगु मुद्दाया पक्षधर खः । उगु थासय् थापातय्सं थःगु निजी छेँ व सलगः दयेकूबलय् नष्ट याना छ्वःगु ऐतिहासिक विहारया अवशेष व थ्व सम्बन्धी शिलालेख तकं अन हे सुरक्षित जुयाच्वंगु दनि ।"
https://nepalbhasatimes.com/33542,संस्कृति,११४० गुंलाथ्व पुन्हि,थुगुसी नं वीरेन्द्रभक्तं म्ये प्वाः खंकीगु,"थिमि (नेपालभाषा टाइम्स) – थुगुसी नं यँयाःया इलय् थन जुइगु म्ये प्वाः खनीगु जात्राय् मध्यपुर निवासी वीरेन्द्रभक्त गजू श्रेष्ठं म्ये प्वाः खंकादीगु जूगु दु। निक्वःखुसी म्ये प्वाः खंकादीम्ह वय्कलं थनिं स्वदँ न्ह्यः नं यँयाःया इलय् म्ये प्वाः खंकादीगु खः । मध्यपुर थिमि नगरपालिकाय् प्यसःत्या दँ न्ह्यवनिसेंया परम्परायात ल्यंका तयेगु ताःतुनाः थुगुसी निक्वःखुसी थम्हं म्ये प्वाः खंके त्यनागु श्रेष्ठं ‘नेपालभाषा टाइम्स’ कनादिल ।                                                         वंगु झिंखुदँ न्ह्यवंनिसें दिनाच्वंगु यँयाःया झ्वलय् म्ये प्वाः खनेगु जात्रा वय्कलं स्वदँ न्ह्यः शुरु यानादीगु खः । थगुने वय्कः बर्खि माःगु, नगुने म्ये प्वाः खंकाः जात्रायात निरन्तरता बियादीम्ह बालकराम श्रेष्ठ नं म्हं मफुगु व मेपिं म्ये प्वाः खंकेत न्ह्यःने मवःगुलिं जात्रा दिउगु खःसा थुगुसी वीरेन्द्रभक्तं म्ये प्वाः खनीगु जुइवं वय्कःया छेँय् थुकिया आवश्यक थीथीकथंया तयारी नं तःजिक न्ह्यायेधुंकूगु दु । थुगुसी निक्वःखुसी वीरेन्द्रभक्तं म्ये प्वाः खंकेत तयार जुयादीवं आः हाकनं थ्व जात्रां निरन्तरता काइगु जूगु दु। थ्व हे वइगु भदौ १७ गते यँयाःपुन्हिकुन्हु थनया दिगु त्वालय् च्वंगु दबुलिइ बहनि म्ये प्वाः खनीगु थ्व जात्रा तान्त्रिक विधिपाखें भिं-उसाँय्या कामना यासें थ्व परम्परा शुरु याःगु धइगु जनधारणा दु । स्वदँ न्ह्यः वीरेन्द्रभक्तं न्हापांखुसी म्येँ प्वाः खनाः थ्व जात्रा न्ह्याकादीगु इलय् मध्यपुर थिमि नगरपालिकां स्वंगू लख नीप्यद्वः तका दांया अक्षय कोष स्वना बिउगु खः । नगुने बालकरामं म्ये प्वाः खंगु इलय् निगू लाख थप यानाः बीवं आः कोषय् ५ गू लाख नीप्यद्वः तका दां थ्यनेधुंकूगु दु । थ्व हे दामं वइगु भदौ १० गते म्ये प्वाः खनेत नासः पुजा याइगु जूगु दुसा वयां लिपा भदौ १६ गते सिद्धिकालीइ खड्ग काः वनी । भदौ १७ गते बहनिसिया इलय् दिगु त्वालय् वीरेन्द्रभक्तं निक्वःखुसी म्ये प्वाः खंकी । म्ये प्वाः खंकेत न्हापा न्हापा लछि न्ह्यः हे कौयात किसलिं छायाः मुलु दयेकेत इनाप याः वनेगु चलन दु । आः धाःसा बाःछि न्ह्यः वइगु साउन ३२ गते जक मुलु दयेकेत कौयाथाय् किसलिं छाः वनेगु ज्याझ्वः दुगु न्हापा म्ये प्वाः खंकादीम्ह बालकरामं ‘नेपालभाषा टाइम्स’ यात कनादिल । थौंकन्हय् थुगुसी म्ये प्वाः खंकादीत्यंम्ह वीरेन्द्रभक्तया छेँय् अय्लाः-थ्वँ कायेगु, सुचुकुचु यायेगु नापं विधि पूवंका यायेमाःगु थीथी ज्याझ्वः यानाः माःगु तयारी जुयाच्वंगु दु ।"
https://nepalbhasatimes.com/33118,संस्कृति,११४० गुंलाथ्व पारू ,किपुया जात्रा दिकीगु,"येँ (नेपालभाषा टाइम्स) – सापारुया इलय् किपुलिइ जुइगु छुं छुं मू जात्रा स्थगित याइगु जूगु दु। किपु नगरपालिकां म्हिगः छगू सुचं जारी यासें अनया मू जात्रा सायाः (धेपां धेधे, तरकुलारकु व झ्याँय् झ्याँय् पापा जात्रा) मन्यायेकेगु सुचं बिउगु खः । म्हीग आइतवाः दाफा खलः, भजन खलः व सम्बन्धित व्यक्ति लिसे सहलह लिपा उगु निर्णय याःगु खँ धाःगु दु। मू जात्रा स्थगित जूसां नं लाखे पिकायेगु, मदुपिं मनूया नामय् पिकायेमाःगु सा, गोसाइँचा छ्वयेगु, दाफा थायेगु ज्यायात धाःसा सुरक्षित उपाय नालाः न्ह्याकेगु खँ नं धयातःगु दु ।"
https://nepalbhasatimes.com/33575,संस्कृति,११४० गुंलागा दुतिया,सापारु सामान्य,"येँ (नेपालभाषा टाइम्स) – म्हिगःया सापारु सामान्य कथं जक क्वचाःगु दु। म्हिगः सापारुया झ्वलय् बाजं थानाः वयेगु ज्या मजूसा सापारु वइपिं नं तसकं म्हो जूगु खः । म्हिगः सापारु छ्वयेमाःपिं छेँजःपिंसं नं सा वा गोसाईँ जक छ्वयाः रीत पूवंकेगु ज्या याःगु खनेदु ।                                                         सापारु वःपिं आपाःसिनं माक्स तया वःगु खनेदुसा गुमिसं धाःसा फेक्ससिल नं तयावःगु खः । उकथं हे सापारु छ्वयेमाःपिं छेँजःपिंसं सुथ न्हापां हे मोटरसाइकलय् तयाः नं सापारु हःगु खने दत । सापारु वनीपिं मस्तय्त न्ह्यःने तयाः मोटरसाइकलय् थुकथं सापारु हयेमाःगु कारण कोरोना  भाइरस संक्रमण अप्वःगुलिं खः धकाः सम्बन्धित मनूतय्सं धाःगु दु। सापारुया झ्वलय् म्हिगः न्हापा न्हापा थें भिडभाड खने मदुसा सायाः वःपिंसं नं याकनं चाःहिलेगु ज्या सिधेकूगु खः । न्हापा न्हापा जूसा येँया थीथी थासय् हुलमुल जुइक दान याइपिं दयाच्वनीगु खःसा म्हिगः अज्याःगु दृश्य नं खने मंत । येँया विशेष यानाः हनुमानध्वाखा, भोताहिति, असं, थाय्मदु कुलांभुलु लागाय् दान यायेत आपालं मनूत मुनेगु यानाच्वनीगु खःसा थुगुसी म्हो जक मनूत उपस्थित जूगु खने दत । थुगुसी न्हापा थें समलिंगीतय्  र्‍याली  नं पिहां मवल ।"
https://nepalbhasatimes.com/33166,संस्कृति,११४० गुंलाथ्व तृतीया,बुगद्यःया जात्रा स्थगित,येँ (नेपालभाषा टाइम्स) – बुंगद्यःया जात्रा मयायेत यल जिल्लाया प्रमुख जिल्ला अधिकारीं गुथि संस्थानया प्रमुख राजु भुजूयात निर्देशन बिउगु खँ सीदुगु दु । म्हिगः यल जिल्लाया सिडिओं गुथि संस्थान यलया अध्यक्ष राजुभुजुयात सःताः उगु निर्देशन बिउगु खँ सीदुगु दु । सिडिओं म्हिगः गुथि संस्थानया अध्यक्षयात सःताः सरकारं मठमन्दिर दर्शन यायेगुलिं तयातःगु प्रतिबन्ध लिमकाःगुलिं यानाः तत्कालया निंतिं जात्रा मयायेत निर्देशन बिउगु खः ।                                                         म्हिगः हे जक गुथि संस्थानं वइगु साउन १० गते जात्रा न्ह्याकेगु निंतिं माःगु व्यवस्था यायेत पत्राचार याःगु खः । गुथि संस्थानं पत्राचार याःगु छुं ई लिपा हे सिडिओ कार्यालयं उगु निर्देशन बिउगु खँ सीदुगु दु ।
https://nepalbhasatimes.com/33554,संस्कृति,११४० गुंलागा पारू ,थौं अन्यौलया दथुइ सापारु,येँ (नेपालभाषा टाइम्स) – थुगु दँय् मदुपिं थःपिनि नामय् न्यायेकीगु सापारु पर्व थौं अन्यौलताया दथुइ हनाच्वंगु दु । भीडभाडया दथुइ सापारु पर्व न्यायेके मते धकाः स्थानीय निकायपाखें इनाप याःसां मनूतय्सं सामाजिक दूरी कायम यानाः जूसां थौंया पर्व न्यायेकेगु ज्या यानाच्वंगु दु । गुलिखे मनूतय्सं धाःसा थःगु छेँया जःखः जक सायाः चाःहीकाः जक नं सापारु न्यायेकेगु तयारी यानाच्वंगु खँ सीदुगु दु । सापारु कुन्हु दकलय् अप्वः भीड जुइक सायाः वइगु थाय् हनुमानध्वाखा लाय्कू खः ।
https://nepalbhasatimes.com/33573,संस्कृति,११४० गुंलागा दुतिया,यलय् थौंया मतयाः नं स्थगित,यल (नेपालभाषा टाइम्स) – सापारुया झ्वलय् थौं यलय् मतयाः न्यायेकेगु ज्या नं स्थगित जूगु दु। सापारुबलय् येँ व ख्वपय् मदुपिनि नामय् सायाः पिकाइगु खःसा यलय् दुतिया कुन्हु मतयाः पिकाइगु खः । तर कोरोना संक्रमणया कारणं थौं मतयाः पिकायेगु ज्या स्थगित यायेगु सुचं पित बिउगु खः । यलय् बुंगद्यःया रथ सालेगु जात्रा नं कोरोनाया कारणं अन्यौलय् लानाच्वंगु दु। बुंगद्यःयात रथय् बिज्याकेधुंकूसां सालेगु साइत पिमकाःगुलिं रथ जात्रा अन्यौलय् लानाच्वंगु दु ।
https://nepalbhasatimes.com/33156,संस्कृति,११४० गुंलाथ्व दुतिया,मतयाः व ब्वगी जात्रा चीधंक न्ह्याकीगु,"येँ (नेपालभाषा टाइम्स) – यलया ऐतिहासिक ब्वगी व मतयाः जात्रा चिधंक जूसां संचालन याइगु जूगु दु। मतयाः पाःलाःगु न्यकू जात्रा संचालन समिति ओकुबहाल क्षेत्र नं. ७ पाखें छुं न्हि न्ह्यव कोरोना संक्रमणया जोखिम दुगुलिं थुगुसी मतयाः व ब्वगी जात्रा संचालन मयायेगु खँ धाःगु खःसां न्यकू जात्रा मतया केन्द्रीय व्यवस्थापन समिति व पाःलाःगु समिति दथुइ सहलह यानाः आः चिधंक जक जूसां जात्रा संचालन यायेगु क्वःछिउगु खः । थ्व हे निर्णय कथं मंगलवाः निसें ब्वगी जात्रा नं न्ह्याकेधुंकूगु दु ।                                                         आःया निर्णय कथं ब्वगी जात्रा, मतयाः, स्वयम्भू व बुंगमति वनेगु व पाःब्व लःल्हायेगु ज्या जात्राया पाःलाःपिं, गुरु पुरोहितपिं व सीमित दुजःपिं जक च्वनाः न्ह्याकेगु क्वःछिउगु खः । आः साउन २१ गते जुइगु मतयाः कुन्हु पाःलाःपिं, गुरु, पुरोहितपिं व सीमित दुजःपिं जक मतयाः वनेगु खँ न्यकू जात्रा मतयाः केन्द्रीय व्यवस्था समितिया अध्यक्ष आशारत्न शाक्यं धयादीगु दु । समितिया पाखें म्हिगः छगू वक्तव्य पिथँसें विश्वया लिसें नेपालय् नं न्यनाच्वंगु कोभिड–१९या कारणं सरकारं लकडाउन यानातःगुलिं जात्रा, महोत्सव जमघत मयायेगु नियमत पालना यानाः सामाजिक दुरि व दुजःपिं म्हो जक वनाः यलया प्यंगः थूर बहाःबही व झिगू क्षेत्रया मू चैत्य जक कयाः ब्वगी वनेगु, मतयाः वनेगु, बुङ्ग व स्वयम्भू वनेगु व गणेश पूजा यायेगु नापं पाःब्व लःल्हाय्गु सकतां ज्याझ्वः यायेगु खँ धाःगु खः ।"
https://nepalbhasatimes.com/33625,संस्कृति,११४० गुंलागा चौथी,जात्रा न्यायेकेगु न्हूगु मापदण्ड,"येँ (नेपालभाषा टाइम्स) – कोरोना संक्रमण धमाधम अप्वया वनाच्वंगु इलय् नं स्वनिगःया थीथी लागाय् जात्रा पर्व न्यायेकेगु ज्या जुयां तुं च्वंगु खँयात ध्यानय् तयाः सरकारं जात्रा पर्व न्यायेकेगु बारे स्वास्थ्य सम्बन्धी खँयात कयाः बिस्कं मापदण्ड तयार याःगु दु । थ्व मापदण्ड कथं जात्रा पर्व न्यायेकेगु ज्या याये हे मजिउगु मखुसां उकिया लागिं सतर्कता धाःसा कडा रुपं पालना यायेमाःगु खँ धयातःगु दु ।                                                         जात्रा पर्व न्यायेकेबलय् पिने पिहां वनाः सुं मनूतय्त नापमलायेगु व नापलाय हे माःसा ६ फिटया दूरी कायम यानाः जक नापलायेमाःगु खँ नं धयातःगु दु । अथे हे मनू नापलायेबलय् थःगु हे छेँया जःपिं बाहेक मेपिं नापलाये मदइगु खँ नं धयातःगु दु । न्ह्यःने वयाच्वंगु जात्रापर्वय् जुइगु भिडभाडं यानाः ल्वय् न्यना वने फुगु खँयात ध्यानय् तयाः सरकारं थ्व मापदण्ड हःगु खः । नखःचखः, जात्रा पर्व न्यायेकेबलय् २५ म्ह स्वयां अप्वः मनू ममुनेत नं इनाप याःगु दु । अथे हे स्वनिगः दुने कोरोना संक्रमण जूपिं अप्वयावंसां थन हानं लकडाउन तयेगु बारे धाःसा सरकारं सोचे मयाःगु खँ धाःगु दु । आः लकडाउन तयेमाःसा स्थानीय निकायं हे थ्व ज्या याये फइगु खँ नं धाःगु दु । स्वास्थ्यसेवा प्रभावित जुइफु स्वास्थ्य मन्त्रालयं राजधानी येँ लिसे देय्न्यंकं कोरोना भाइरस संक्रमण अप्वया वंगु धासें स्वास्थ्य सेवा प्रवाहलय् समस्या वये फइगु खँ धाःगु दु । म्हिगः नियमित प्रेस ब्रिफिङय् न्ववासें स्वास्थ्य मन्त्रालयया प्रवक्ता डा. जागेश्वर गौतमं उगु खँ धयादीगु खः । वय्कलं आः जनता स्वयम् हे जागृत जुयाः संक्रमण नियन्त्रणया निंतिं न्ह्यज्यायेमाःगु खँ धासें कोरोना संक्रमण अप्वया वनाच्वंगुलिं अस्पतालया बेड, स्वास्थ्य उपकरण व स्वास्थ्यकर्मीया अभाव जुइफगु सम्भावना दुगु खँ कनादिल । अथेजुयाः आः कोरोनाया वासः मलूतले भौतिक दूरी कायम यायेगु, मास्क तयेगु, सेनिटाइजर छ्यलेगु ज्या यायेत नं वय्कलं इनाप यानादिल । वय्कलं सावधानी मनालेगु खःसा संक्रमित अझ अप्वये फइगु व थज्याःगु अवस्था अस्पतालं फये मफइगु जुयाः इलय् होसियारी नालेत नं सर्वसाधारण जनतायात इनाप यानादिल । थुकिया लागिं आः सर्वसाधारण अतिकं हे सतर्क जुइत नं आह्वान यानादीगु दु ।"
https://nepalbhasatimes.com/33511,संस्कृति,११४० गुंलाथ्व पुन्हि,किपुली बाघ भैरव जात्रा नं स्थगित,किपू (नेपालभाषा टाइम्स) – कोरोना संक्रमणया कारणं किपुली दँय्दसं भाद्र १ गते न्यायेका वयाच्वंगु बाघभैरवया जात्रा नं थुगुसी मन्यायेकीगु जूगु दु। कोरोना संक्रमण धमाधम अप्वया वनाच्वंगु कारणं थुगुसी बाघ भैरवया जात्रा नं मन्यायेकेगु निर्णय सम्बन्धित जात्रा गुथिं याःगु खः । जात्रा स्थगित जूसां जात्रा सम्बन्धी औपचारिक पुजाआजाया ज्या धाःसा सीमित मनूत जक च्वनाः यायेगु खँ धाःगु दु ।                                                         बाघ भैरव जात्रा गुथिपाखें छगू विज्ञप्ति पिकासें जात्रा स्थगित जूगु कारणं वहे दिनय् सम्बन्धित मनूतय्सं बाघ भैरवया तिसा लःल्हाना कयाः हानं बाघ भैरवयात तुं देछाइगु चलन दुगु खःसा थुगुसी व ज्या नं स्थगित यायेगु निर्णय जूगु खँ धाःगु दु । जात्राया इलय् बाघ भैरव देगलय् यक्व भिड जुइगु जूगुलिं थुगुसी जात्राया निन्हु न्ह्यवंनिसें हे (श्रावण ३१ गते) बाघ भैरव देगः बन्द जुइगु जानकारी नं गुथिं बिउगु दु ।
https://nepalbhasatimes.com/33241,संस्कृति,११४० गुंलाथ्व षष्ठी,मरुसतलय् निनाः पुजा,"येँ (नेपालभाषा टाइम्स) – मरुसतः पुनर्निर्माणया झ्वलय् म्हिगः निनाः पुजा यायेगु ज्या जुल । येँ महानगरपालिकाया मेयर विद्यासुन्दर शाक्यया मू आतिथ्यय् उगु पुजा जूगु खः ।                                                         सिखंमू बहाःया गुर्जु यज्ञमानपति वज्राचार्यया नेतृत्वय् न्ह्याःगु पुजाय् जजमान कथं मेयर शाक्य, उपमेयर हरिप्रभा खड्गी श्रेष्ठ, प्रदेशसभाया सांसद लिसें पुनर्निर्माण समितिया नायः राजेश शाक्य, न्वकु तेजरत्न ताम्राकार व २० वडाया वडाध्यक्ष राजेन्द्र मानन्धरपिं च्वनादीगु खः । ‘नेपालभाषा टाइम्स’ लिसे खँ ल्हासें मेयर शाक्यं थुगु दँया दुने मरु सतः दयेकेगु ज्या क्वचायेमाःगु खःसां नं विश्वन्यंकं न्यनावंगु कोरोना भाइरसया कारणं क्वचायेके मफुगु धासें थ्वहे आर्थिक दँया दुने क्वचाइगु खँ कनादिल । वय्कलं धयादी, ‘वंगु आर्थिक दँया दुने क्वचायेमाःगु खः । तर कोरोना भाइरस संक्रमण दित धाःसा थ्वहे आर्थिक दँया दुने क्वचायेकेगु योजना दु।’"
https://nepalbhasatimes.com/32206,संस्कृति,११४० तछलागा दशमी,कुमारीया नियमित दर्शन अझं बन्द,"येँ – म्हिगः दशमि कुन्हु कुमारी माजुया नियमित गोप्य पुजा जुल । थ्व पुजा हरेक दशमि कुन्हु लछिया निक्वः कुमारी छेँय् हे गोप्य रुपं जुइ ।सिखंमूबहाःया पञ्चबुद्धपाखें थ्व पुजा जुइगु खः । कोरोना ल्वय् या कारणं कुमारी माजुया मेगु विशेष पुजाआजा बन्द जूसां लय् निक्वः जुइगु थ्व गोप्य पुजा धाःसा बन्द मजू ।                                                         वंगु चैत्र ११ गते सरकारं लकडाउन लागू जुइवं देय्या फुक्कं लागाय् च्वंगु देगः, चैत्य, विहार बन्द याः थें कुमारी छेँय् श्री कुमारीया दर्शन नं बन्द याःगु खः । थ्व थौं तक नं बन्द हे तिनि । कुमारी छेँया भाजु गौतम शाक्यं कनादी कथं म्हिगःनिसें लकडाउन छुं भचा छ्वासुकेगु धकाः सरकारं निर्णय याःसां नं देवस्थलत खुल्ला यायेगु धकाः मधाःनिगु कारणं कुमारीया दर्शन नं अझं खुल्ला यायेगु ग्वसाः मदुनि । अथे खःसां भाकल यानातःपिं वा क्यं वंथाय् कुमारी माजुयात पुजा याना बिउ धयाहःपिं मनूतय्त धाःसा कुमारी माजुया पूजा याके बियाच्वनागु खँ शाक्यं कनादिल । लकडाउनजःछि कुमारीया विशेष पुजाआजा लिसें कुमारी माजुया स्कूलया कक्षा नापं बन्द जूगु खः । अथे खःसां न्हिंन्हिं यायेमाःगु वसपोलया नित्यपूजा धाःसा त्वःमफिक जुयाच्वंगु खँ नं शाक्यं कनादिल । कुमारी माजुया नित्यपूजा बुद्ध धर्म कथं पञ्चबुद्धया प्रतिक वज्राचार्यपाखें व हिन्दू धर्म कथं तलेजुया आचाजुपाखें अलग अलग हे याइगु चलन दु। थ्व नित्यपुजा धाःसा लकडाउनया इलय् नं बन्द मजू । लकडाउनया इलय् हे निगू तःधंगु जात्राय् कुमारी माजुयात पित यंकेमाःगु खःसा थुगुसी व नं बन्द जुल । पाहाँचःह्रेया घोडेजात्रा व जनबहाःद्यःया रथ सालीबलय् कुमारी माजुयात बिज्याकेमाःगु खः । थुगुसी घोडेजात्रा व जनबहाःद्यःया रथ सालेगु जात्रा नितां मजूगुलिं कुमारी माजुयात नं बिज्याकेम्वाःल ।"
https://nepalbhasatimes.com/33012,संस्कृति,११४० दिल्लागा एकादशी,१० गते बुंगद्यः सालीगु !,यल (नेपालभाषा टाइम्स) – बुंगद्यःया जात्रा वइगु साउन १० गते जुइगु धकाः सामाजिक सञ्जालय् चर्चा जूसां वकुन्हु जात्रा जुइ वा मजुइ धइगु अन्यौल धाःसा कायम हे दनि ।                                                         वंगु शनिवाः ज्यापु समाज लगायत थीथी जातीय पुचः व गुथि संस्थान दथुइ जूगु बैठकं जात्राया साइत बीत जोतिष पुचःयात इनाप याःगु खः । ज्योतिष पुचलं थ्वहे वइगु साउन १० गते द्यः रथय्  बिज्याकेगु व वकुन्हु हे द्यः सालेगु साइत बियागु खँ दैवज्ञ जोतिष कीर्तिमदन जोशीं ‘नेपालभाषा टाइम्स’ यात कनादिल । वय्कलं थःपिनिगु ज्या साइत बीगु जक खः धासें द्यः सालेगु ज्या १० गते याःसा बांलाः धयादीगु दु। मेखे बुगद्यः सालेगु व्यवस्थापन याना वयाच्वंगु ज्यापु समाजया नायः चन्द्रमान महर्जनं धाःसा १० गते द्यः रथय् बिज्याइगु खँ कँसें द्यः गबले सालेगु धइगु बारे गुथि संस्थानपाखें आधिकारिक धारणा मवःगु खँ कनादिल । ‘संस्थानया आधिकारिक पौ वयेधुंकाः जक सालेगु खँ क्वःछी’ वय्कलं धयादिल । तर गुथि संस्थान यलया प्रमुख राजु भुजुयात स्वापू तये स्वयाबलय् धाःसा वय्कलं मोबाइल ल्ह्वनामदी । समाजया अध्यक्ष महर्जनया कथं थुगुसी द्यः सालेगु निंतिं नं सामाजिक दूरी कायम यायेगु व बाजं खलः नं म्हो जक दइगु जानकारी बियादीगु दु। वय्कःया कथं जात्रायात माक्व जक मनू दुकायेगु व जात्रा स्वःवइपिन्त दुमकायेगु योजना दयेकातःगु दु ।
https://nepalbhasatimes.com/32972,संस्कृति,११४० दिल्लागा नवमी,सम्पदा नेपाःया म्हसीका,"सगरमाथाया देय् नेपाः, बुद्ध जन्मय् जूगु देय् नेपाः, सीता जन्मय् जूगु देय् नेपाः, कला–संस्कृति–जात्रापात्रा– नखःचखः–ऐतिहासिक पुरातात्विक साँस्कृतिक सम्पदां भरिपूर्ण देय् नेपाः । गुलिखे साँस्कृतिक सम्पदात विश्व सम्पदा धलखय् सूचिकृत जुयाच्वंगु दु। स्वनिगलय त्वाः त्वाःपतिकं सम्पदा दुगु नेपाःयात देगः व देगःया देय् धकाः नं धाइ । नेपाःया सांस्कृतिक सम्पदा हे नेपाःया म्हसीका खः ।                                                         नेपाःया थ्व हे कला–संस्कृति–साँस्कृतिक सम्पदायात अबलोकन यायेत विदेशं लखंलख पर्यटक वइ, तर थ्व हे नेपाःया म्हसीका जुयाच्वंगु सांस्कृतिक सम्पदात लिपांगु इलय् अतिक्रमण जुया वनाच्वंगु खनेदु। आप्रवासितय्सं स्वनिगःया सम्पदात अतिक्रमण यायेगु यानाच्वंगु दु । अथे ला लिपांगु इलय् सांस्कृतिक सम्पदा जक मखसे सार्वजनिक जग्गा–जमिन, उब्जाउ जग्गा–जमिनत नापं अतिक्रमण जुयाच्वंगु दु। गुलिखे जग्गा–जमिन विदेशीतय्सं अतिक्रमण यानाच्वनसा गुलिखे सार्वजनिक जग्गात भूमाफियातय्सं अतिक्रमण यानाच्वन । अथे हे गुलिखे जग्गा– जमिन सरकार, स्थानीय सरकार, सैनिकतय्सं अतिक्रमण यानाच्वंगु खनेदु । नेपाः देय् जीवित देवी कुमारी माजुया देय् धकाः विश्वय् लोकंह्वाः । नेपाःया कला संस्कृति सम्पदा जात्रापात्रा नखःचखः रहनसहन नेपाःया म्हसीका खः । नेपाःया कला–संस्कृति, धार्मिक, ऐतिहासिक सम्पदां विदेशीतय्त आकर्षित यानाच्वंगु दु। नेपाःया कलासंस्कृति सम्पदात झी पुर्खां गुलि मेहनत यानाः दयेकाः थकुगु खः, व साँस्कृतिक सम्पदात चायेकं मचायेकं अतिक्रमण जुयाच्वंगु खनेदु । स्वनिगःया देगत स्वनिगः पिने वयाच्वंपिं आप्रवाशीतय्सं अतिक्रमण यानाः फुटपाथ पसः तयाच्वंगु दु । अथे हे येँया थीथी थाय्, देगः, फल्चा, दबू सतक गल्लिइ फुटपाथ पसः तयाः अतिक्रमण यानाच्वंगु दु। थौंकन्हय् विश्वय् माहामारि कथं फैलय् जुयाच्वंगु कोरोना ल्वचं नेपालय् नं न्हियान्हिथं संक्रमित अप्वया च्वंगु दु। लकडाउनया इलय् कोरोना माहामारि कथं न्यनाच्वंगु इलय् भिडभाड यायेमजिउ धाःसां येँया थीथी थासय् बँपसः तयाः भिडभाड यानाच्वंगु खनेदु। थुकी कोरोना भाइरस सरे याइगु सम्भावना अप्वया वयाच्वंगु दु। तर थज्याःगु अवस्थाय् नं अस्तब्यस्त कथं सतक फुटपाथ सम्पदा अतिक्रमण यानाः बँपसः तयाच्वंसां नं स्थानियतय्त मतलब दु, न त येँया स्थानीय सार्वजनिक जग्गा, सम्पदा संरक्षण यायेगु व येँ देय्यात व्यवस्थित यायेगु जिम्मा कयाच्वंम्ह स्थानीय सरकारयात हे मतलब दु । स्वनिगःया सौन्दर्य धइगु अझ नेपाःया सौन्दर्य धइगु सांस्कृतिक सम्पदा खः, तर स्वनिगः सम्पदाया शहरयात सम्बन्धि सरोकारवालातय्सं भ्यु टावरया शहर, स्मार्ट सिटी दयेकेगु कुतः यानाच्वन धाःसां जिउ । तःतजाःगु भ्यु टावर दयेकेगु सार्वजनिक जग्गा अतिक्रमण यानाः रंगशाला दयेकेगु, २५ तल्लाया भ्यु टावर दयेकेगु, अर्बौं खर्च यानाः सभाहल दयेकेगुलि हे ध्यान केन्द्रीत जुयाच्वंगु खनेदु । स्वनिगलय् खालिगु खुल्ला थाय् खंके हे मजिइ धुंकल अतिक्रमण यायेगु यानाच्वंगु खनेदु। थुकी स्वंगुलिं तहया सरकार, नेता, सांसद्त हे लगे जुयाच्वंगु खनेदु। स्वनिगःयात दयेके माःगु हेरिटेज सिटी (सम्पदाया शहर), तर स्मार्ट सिटी, भ्यु टावरया सिटी दयेकेगु कुतः जुयाच्वंगु खनेदु। खस भाय्या उखान दु नि ‘काम कुरो एकातिर, कुम्लो बोकि ठिमि तिर’ धाःथें । नेपालय् विदेशी पर्यटक नकलि धरहरा, तःतजाःगु भ्यु टावर, तःतजाःगु सभाहल स्वयेत वइगु मखु नेपाःया प्राकृतिक सौन्दर्य नेपाःया साँस्कृतिक ऐतिहासिक पुरातात्विक सम्पदा स्वयेत वइगु खः ।"
https://nepalbhasatimes.com/32325,संस्कृति,११४० तछलागा चर्हे,ग्वलया नागिंचा प्याखंयात येँ मनपाया ग्वाहालि,"येँ (नेपालभाषा टाइम्स) – येँ महानगरपालिकां स्वनिगःया दकलय् पुलांगु बस्ती ग्वलया ऐतिहासिक नागिंचा प्याखंयात ग्वाहालि याइगु जूगु दु। स्वंगू शताब्दी स्वयां पुलांगु थ्व प्याखं वंगु न्हय्दँ न्ह्यवंनिसें आर्थिक समस्याया कारणं दिनाच्वंगु खः ।                                                         येँ मनपां स्थानीय शाक्य समुदायं हुलीगु नागिंचा प्याखं निरन्तर न्ह्याकेया आर्थिक ग्वाहालि यायेत्यंगु खः । न्हय्दँ न्ह्यवंनिसें दिनाच्वंगु थ्व प्याखं न्ह्याकेत स्थानीय संस्कृतिविद् जलद वैद्य व परमानन्द शाक्यं विशेष कुतः यानादीगु खः । ऐतिहासिक, सांस्कृतिक व धार्मिक महत्वया प्याखं दिनाच्वंगुलिं थुकियात निरन्तरता बीगु निंतिं यानागु कुतः कथं येँ महानगरपालिकां ग्वाहालि यायेत्यंगु स्थानीय संस्कृतिविद् वैद्यं ‘नेपालभाषा टाइम्स’ यात कनादिल । वय्कलं कनादीकथं येँ मनपां न्हय्दँतक दिनाच्वंगु थ्व प्याखं संचालन यायेत थुगुसी ग्वाहालि यायेत्यंगु खःसा वइगु दिनय् नं निरन्तर रुपय् ग्वाहालि यायेगु ल्याखं खँ जुयाच्वंगु नं जानकारी बियादिल । वय्कलं बियादीगु जानकारीकथं थुगु प्याखनय् महाद्यः, पार्वती व सतीदेवी यानाः स्वम्ह कलाकार दइ । अथे हे करिब झिंखुम्ह वाद्यवादन पुचः व म्येँ हालीपिं न्याम्ह, खुम्ह दइ । यँयाःया इलय् क्यनीगु थ्व प्याखं स्वन्हुतक क्यनेगु याइगु खःसा प्याखं क्यनेत खुगू लाख तका खर्च जुइ । आर्थिक समस्यां यानाः प्याखं क्यनेत थाकुइवं पशुपति क्षेत्र विकास कोषयात ग्वाहालिया निंतिं इनाप याःगु खःसां कोषं ग्वाहालि यायेत अस्वीकार यायेवं प्याखं दिउगु वैद्यं कनादिल । थुगु प्याखं न्ह्याकेत जयबागेश्वरीस्थित अमालकोट कचहरीं फै बलि बीमाः । फै बलि बियाः नासःद्यःया पुजा यानाः थ्व प्याखं क्यनेगु चलन दु। थ्व प्याखं न्हापांगु न्हिकुन्हु जयबागेश्वरीं शुरु जुयाः पशुपति बासुकीपट्ट चोक, पशुपतिया प्रांगण, भुवनेश्वरीया प्रांगण, पशुपति अमालकोट कचहरी चोक, जयबागेश्वरी द्यःया मन्दिर प्रांगणय् प्याखं क्यनाः वैद्य चुकय् थ्यंकाः क्वचायेकी । अथे हे निन्हुया न्हिकुन्हु पशुपतिया प्यम्ह पुजारीया निवास, राम मन्दिर, गोरखनाथ, गुह्येश्वरी, जयबागेश्वरी, नवालि त्वाः जुयाः वैद्य चुकय् प्याखं हुइकी । दकलय् लिपा चाबही बहाः व चाबही गणेद्यःयाथाय् क्यनी । २०५७ सालतक ग्वल देशय् संचालन जुइगु सकतां जात्रापर्वया निंतिं माःगु खर्च व्यवस्थापन अमालकोट कचहरीं हे याना वयाच्वंगु खःसा वयां लिपा कचहरी, पशुपति तहबिल, जगबागेश्वरी भण्डार कोषया स्वामित्वय् वनेवं जात्रा पर्व संचालनय् समस्या वःगु खः ।"
https://nepalbhasatimes.com/32833,संस्कृति,११४० दिल्लागा चौथी,बुंगद्यःया जात्रा जुइगु निश्चित !,"येँ (नेपालभाषा टाइम्स) – वइगु ७ गते बुंगद्यः रथय् बिज्याकीगु निश्चित जूगु खँ ज्यापू समाज यलया अध्यक्ष चन्द्र महर्जनं धयादीगु दु। ‘नेपालभाषा टाइम्स’ लिसे खँ ल्हायेगु झ्वलय् वय्कलं थ्व खँ धयादीगु खः । म्हीग बहनी यल जिल्लाया सीडिओया अध्यक्षताय् च्वंगु बैठकं हे उगु निर्णय याःगु जानकारी नं वय्कलं बियादीगु दु ।                                                         बुंगद्यःया जोतिषतय्सं म्हिगः सुथय् ७ बजे द्यःयात रथय् बिज्याकेगु साइत बियातःगु खःसा म्हीग आकाझाकां गुथि संस्थान यलं जात्रा दिकेत पौ बीवं जात्राया बारे अन्योल ब्वलंगु खः । थ्व लिपा म्हीग बहनी हे हाकनं जात्रा सुचारु यायेगु निंतिं प्रमुख जिल्ला अधिकारया अध्यक्षताय् बैठक च्वंगु खः । उगु बैठकय् देय्या प्यंगुलिं सुरक्षा निकाय, गुथि संस्थान, सिडिओ कार्यालय, संघीय सांसद, प्रदेशसभाया सांसदपिं, ज्यापु समाज यलया पदाधिकारी व थीथी गुथिया प्रतिनिधिपिं दुथ्याःगु खः । बैठकं साउन ७ गते द्यःयात रथय् बिज्याकेगु व १० गते द्यः सालेगु लिसें वइगु २४ गते भोटो क्यनेगु क्वःछिउगु खः । समाजया अध्यक्ष महर्जनं रथ सालेबलय् खुइम्ह स्वयां अप्वः मतयेगु सहमति जूगु, जात्रा स्वःमवयेत इनाप यायेगु कथं सहलह जूगु खँ कनादीगु दु । वय्कःया कथं जात्राया झ्वलय् आपालं मनूत ममुनेमाः धकाः प्रहरी परिचालन यानाः थीथी नाकाय् नाकाबन्दी याइगु जुइ । अथेहे जात्राया झ्वलय्छ ज्वः निज्वः जक बाजं खलकं ब्वति काइगु कथं व्यवस्था जुइ । जात्राया झ्वलय् सुयातं नखत्याः मसःतेत इनाप यायेगु खँ नं वय्कलं धयादीगु दु। द्यः सालेगु निंतिं नं सामाजिक दूरी गुकथं कायम यायेगु धयागु बारे सहलह जुयाच्वंगु खँ वय्कलं धयादीगु दु । द्यः सालेत खुइम्ह मनू पर्याप्त जुइला धकाः न्यनागु न्ह्यसलय् वय्कलं पुच्वः निसें लगंख्यलय् तक कुहां जक वनेगु जुयाः द्यः सालेत समस्या मजुइगु खँ नं कनादिल । साउन ७ गते द्यः सालेगु क्वःछिउसां थ्व न्हि धाःसा द्यःयात रथय् बिज्याकेगु निंतिं बांलाःगु न्हि मजूगु खँ ज्योतिष कीर्तिमदन जोशीं धयादीगु दु। वय्कलं म्हीग जूगु समितिया बैठकय् थःपिंत मसःतूगु धासें साउन ७ गते धाःसा द्यः रथय् बिज्याकेगु निंतिं बांलाःगु न्हिं मखुगु खँ धयादीगु दु। ‘म्हिगः हे द्यः रथय् बिज्याकूगु खःसा द्यः गुबलय् सालेगु धकाः सीडिओलिसे नं सहलह यानाः निष्कर्ष पिकायेफइगु खः’ धासें वय्कलं धयादिल, ‘तर द्यः रथय् बिज्याकेगु साइतय् रथय् बिमज्याकू, आः ७ गते रथय् बिज्याकेगु निर्णय गनं वल, १० गते द्यः सालेगु निर्णय गनं जुल धइगु जिमिसं मसिउ ।’ साउन महिनां द्यः जात्रा क्वचायेकेगु पाय्छि मजूगु धापू वय्कःया दु । वय्कःया कथं साउन महिनाय् बुंगद्यः यलय् हःगु गुला क्यनी । गुन्हु कुन्हु छेँय् लिहां वनेमजिउ धइगु नेवाःतय् चलन खः । उकथं हे गुलां नं द्यःयात बुंगय् बिज्याके मजिउ । थ्वयां लिपा भदौ महिनाय् मलमास लाइगु जूगुलिं उबलय् नं बुंगय् द्यः लित बिज्याके मज्यूगु खँ वय्कलं धयादिल । वय्कलं नैक्यालं लुइत, जावलाख्यलय् यंकेत नं साइत स्वयेमाःगु खँ कनादिसें थुकिया निंतिं थःपिंत जानकारी मबिउनिगु खँ वय्कलं धयादीगु दु ।"
https://nepalbhasatimes.com/33020,संस्कृति,११४० दिल्लागा एकादशी,ख्वपय् गथांमुगः व सापारु मन्यायेकीगु,"येँ (नेपालभाषा टाइम्स) – ख्वपय् थुगुसी गथांमुगः चःह्रे व सापारु पर्व मन्यायेकीगु जूगु दु। ख्वप नगरपालिकां म्हिगः छगू सुचं जारी यासें गथांमुगः चःह्रे व सापारु नखः मन्यायेकेगु निर्णय यानागु बारे जानकारी बिउगु खः ।                                                         सुचनय् साउन ४ गते न्यायेकीगु गथांमुगः चःह्रे व साउन १९ निसे २७ गते तक न्यायेकीगु सापारु नखःया झ्वलय् आपालं मनूत मुनीगु व उकिया कारणं कोराना भाइरस संक्रमणया जोखिम अप्वइगु जूगुलिं सरोकारवाला संस्कृतिह्यःमितय् नगरस्तरीय भेलापाखें थुगुसी नखः मन्याकेगु निर्णय याःगु खः । आः गथांमुगः चःह्रे मन्यायेकेत व सापारु पर्वयात नं औपचारिकताय् जक सीमित याइगु जूगु दु ।  उकथं हे सापारुया झ्वलय् घिन्ताबघिसि, परम्परागत सांस्कृतिक लिसें आधुनिक सांस्कृतिक ज्याझ्वः नं मयायेत इनाप दु ।"
https://nepalbhasatimes.com/33028,संस्कृति,११४० दिल्लागा एकादशी,पुनःजीवित निगू पुखू,"थिमि (रासस) – सन्ध्या काःई । ई बिना वनाच्वन । जःखः च्याकातःगु मतया जलं पुखू जल्लल थिनाच्वन । बासुरीया यइपुसे च्वंगु धुनं सन्ध्या काःईया लकसयात उत्सवया रुपय् हिला यंकाच्वन । मतया जलं थिनाच्वंगु पुखुलिइ बहनिसिया इलय् नं निगः डुंगा चले जुयाच्वन । पुखूया दुनेपाखे सीमित मनू दुसां पुखूया पिने जःखः स्वयेत स्थानीयवासीया ख्वातुगु उपस्थित दयाच्वन ।                                                         मध्यपुर थिमि नगरपालिका-४ य् च्वंगु स्वसः दँ पुलांगु ऐतिहासिक निगू पुखूया दक्षिणपाखे पुखुलिइ शनिवाः सनिलय् उलेज्याया सत्रय् खने दुगु दृश्य खः थ्व । थिमि बोडेया कमलपुखू व याता पुखूया लः वइकथं करिब ३००दँ न्ह्यः गंगा महारानीं सिँचाइ, मिं नइगु व लःया स्रोतया निंतिं निर्माण याःगु निगू पुखुलिं पुनःर्जीवन काःगुयालिसें मध्यपुर थिमि नगरपालिकाया प्रमुख मदनसुन्दर श्रेष्ठं उलेज्या यानादीगु खः । वि.सं. २०१५ य् तत्कालीन जुजु महेन्द्र ख्वपय् वःगु इलय् वय्कःयात लसकुस यायते लः लिकायेवं निगू पुखुलिइ घाँय् बुयाः ख्यलय् हिउगु खः । २०६५ सालय्न गरपालिकां १० गू लाख खर्च यानाः नया बार तयाः संरक्षणया कुतः याःसां नं छुं दँ थुखे पुखुलिइ वा पायेगु व मेमेगु इलय् मस्त म्हितेगु ख्यःया रुपय् हिला वनाच्वंगु खः । ज्याझ्वलय् जनप्रतिनिधिया जिम्मेवारी कःघायेधुंकाः काःगु संकल्प धमाधम पूरा याना वयाच्वनागु नगरप्रमुख श्रेष्ठं ‘निगू पुखू’ उकिया हे ज्वलन्त उदाहरण जूगु धयादिल । नगरपालिकां आ.व. ०७५/७६य् ५० गू लाख बजेट विनियोजन यानाः निरञ्जन श्रेष्ठया अध्यक्षताय् गठन जूगु पुनःनिर्माण तथा गुरुयोजना उपभोक्ता समिति मार्फत पुनःनिर्माण शुरु याःगु खः । मुक्कं १ गू करोड २५ गू लाख लागतय् स्वदँया दुने निर्माण सम्पन्न यायेकथं सुरु जूगुलिइ आर्थिक दँ ०७६/७७ य् छगू करोड २५ गू लाख व बागमति प्रदेशं ५० गू लाख बजेत विनियोजन याःगु नगरप्रमुख श्रेष्ठं जानकारी बियादिसें दक्षिणपाखेया पुखूया पुनःनिर्माण सिधःगु व उत्तरपाखेया तःधंगु पुखूया पुनःनिर्माण ज्या धमाधम जुयाच्वंगु कनादिल । पुखूया प्यखेरं मा अप्पा, दाछि अप्पा, अप्पाय् चुना सुर्कीया प्रयोग यानाः पःखालं ग्वयातःगु दुसा पुखूया प्यखेरं कलात्मक ध्वाखा तयातःगु दु। पुखुलिइ क्वय् हाकुचा, दथुइ पँचा व च्वय् हाकनं हाकुचा तयाः १५ इन्च चा व वयां द्यःने अप्पा लानाः लः जायेकातःगु दु। थ्व प्रविधिं पुखुलिइ लः सुना वंके मबीगु जानकारी बियादिसें वय्कलं स्थानीय इनाय् त्वाःया राजगणेशनिसें दिगु भैरव देगःतकया वाति लः मुंकाः प्रशोधन यायेधुंकाः पुखुलिइ क्वफायेगु योजना दुगु कनादिल । निगू पुखू चाःहिले छिंक पैदल मार्गय् च्यागू फल्चा निर्माण जुयाच्वंगु दु । ज्याझ्वलय् वडा नं. ४ या वडाअध्यक्ष कुमार श्रेष्ठं निगू पुखू क्षेत्रयात नगरया प्राचीन व ऐतिहासिक संस्कृतिया प्रदर्शनस्थल व पर्यटकीय गन्तव्यया रुपय् विकास यायेगु जानकारी बियादिल । मध्यपुर थिमि दुनेया ऐतिहासिक सम्पदाया संरक्षण व जिर्णोद्वार याना यंकाः ध्याकुनय् लानाच्वंगु क्षेत्रयात पर्यटकीय गन्तव्यया रुपय् न्ह्यःने न्ह्याकेगु जुइ धयादिल ।"
https://nepalbhasatimes.com/33081,संस्कृति,११४० दिल्लागा चर्हे,मतयाः व ब्वगी जात्रा मजुइगु,यल (नेपालभाषा टाइम्स) – यलया नांजाःगु ऐतिहासिक मतयाः जात्रा व ब्वगी जात्रा थुगुसी मजुइगु जूगु दु । कोरोना भाइरस संक्रमण जुइफुगु जोखिमया कारणं थ्व जात्रा दिकूगु खः । थुगुसी मतयाः व ब्वगी जात्रा व्यवस्थापनया पाः लाःगु श्री रुद्रवर्ण महाविहार ओकुबहालं म्हिगः छगू विज्ञप्ति पितबिसें थुगुसी जात्रा मन्यायेकेगु जानकारी बिउगु खः । ब्वगी जात्रा वइगु साउन ६ गते निसें न्ह्याये माःगु खःसा मतयाः जात्रा वइगु साउन २१ गते लाः ।                                                         दोलखा भिंद्यः चाल थ्वहे दथुइ दोलखाया नांजाःगु भिंद्यः देगःया लुखा धाःसा म्हिगः निसें भक्तजनतय् निंतिं चायेकूगु दु । लकडाउन सुरु जुसां निसें बन्द जुयाच्वंगु भिंद्यः देगः ११५ न्हुया बन्द लिपा म्हिगः निसें चाये कूगु खः । देगःया पिनेया लुखा चायेकूसां देगलय् हे दुहां वनीगु मू लुखा धाःसा बन्द हे जुइ । भीमेश्वर मन्दिर गुथि तथा पूजा व्यवस्थापन समितिया अध्यक्ष भरत श्रेष्ठं दोलखाय् दछियंकं न्यायेकीगु थीथी जात्रा पर्व न्ह्याकेत भिंद्यःया देगः चाःहिके हे माःगु जूगुलिं देगः चायेकागु खँ धयादीगु दु ।
https://nepalbhasatimes.com/32413,संस्कृति,११४० दिल्लाथ्व दुतिया,न्यातपौ देगःया बुसादँ,ख्वप (नेपालभाषा टाइम्स) – ख्वपया नांजाःगु न्यातपोल देगःया बुसादँ न्यायेकूगु दु। वंगु छुं न्हिं न्ह्यवंनिसें देगःया पलिइ सरसफाइ यायेगु ज्या जूगु खःसा म्हिगः ध्वाँय् ब्वयेकाः बुसादँ न्यायेकूगु खः ।                                                         न्यातापोल देगः नेपाल संवत् ८२२ स दिल्ला पारुया न्हि कुन्हु दयेकेगु क्वचायेकूगु लसताय् थुकथं दँय्दसं बुसादँ न्यायेकेगु परम्परा न्ह्यानाच्वंगु खः । म्हिगः बुसादँ न्यायेकेगु झ्वलय् तुयुगु कापतय् ह्याउँगु चन्द्रकार दुगु ध्वाँय् ब्वयेकूगु खः । उगु ध्वाँय्यात ख्वप भासं भूषादान धायेगु याइ । न्यातापोल देगः नेपाल संवत् ८२२ स जुजु भूपतिन्द्र मल्लया पालय् दयेकेगु ज्या क्वचाःगु खः । तान्त्रिक विधिं दयेकूगु उगु देगः खुलाया दुने दयेके ज्या क्वचायेकूगु विश्वास यानातःगु दु । २०७२ सालय् ब्वःगु तःभुखाचं देगःया च्वय्या भागय् बांमलाक क्षति याःगु खः । थौंकन्हय् ख्वप नगरपालिका व स्थानीय मनूतय् श्रमदानं देगः ल्ह्वनेगु ज्या जुयाच्वंगु दु। देगः ल्ह्वनेत ख्वप नगरपालिकां ६५ लाख १३ हजार तकाया बजेट फ्यानातःगु दु ।
https://nepalbhasatimes.com/32702,संस्कृति,११४० दिल्लाथ्व पुन्हि,बुंगद्यः जात्राया तयारी,"यल (रासस) – स्वनिगलय् लकडाउन छ्वासुकूगुया लिसें कोरोना भाइरस (कोभिड-१९)या जोखिम म्हो यायेत स्वास्थ्य सावधानी नालेगु नापं भीडभाड म्हो यानाः स्वनिगलय् वर्षा व सहकालया बुंगद्यःया जात्रा यायेगु तयारी जोडतोडं न्ह्यानाच्वंगु दु। लकडाउनया कारणं संचालन जुइ मफुगु द्यः जात्रा संचालनया निंतिं द्यःखः (रथ) निर्माणया ज्या शुरु जुइवं यल देय्लिसें स्वनिगःन्यंकं जात्राया रौनकता शुरु जूगु दु ।                                                         न्हापाया दँय् थें सहज मजूसां नं दिनाच्वंगु जात्रा संचालन जुइत्यंगुलिं थनया स्थानीयवासिन्दा धाःसा लय्तायाच्वंगु दु। गुथि संस्थान यल शाखां नं आवश्यक सावधानीसहित जात्राया तयारी याना हःगु दु । वर्षा व सहकालया द्यःकथं कयातःम्ह बुंगद्यःया जात्रा थुगुसी दिके मजिउ धासें यलवासीतय्सं तःक्वः तःक्वः हे गुथि संस्थानयात घ्वात्तुघ्वायेगु ज्या यानाच्वंगु खः । आः रथ निर्माण यानाः जात्रा संचालन यायेत थनया धार्मिक संघसंस्था, भक्तजन व पुजारी नं लगे जुयाच्वंगु दु। गुथि संस्थान यल शाखां लकडाउन न्ह्यः हे रथ दयेकेत माःगु हलंज्वलं मुंकेधुंकूगु खः । व हे हलंज्वलंपाखें आः सामाजिक दूरी कायम यानाः वंगु असार १० गतेनिसें दयेकेगु ज्या जुयाच्वंगु शाखाया प्रमुख राजन भुजुं कनादिल । वय्कलं धयादिल, ‘यल महानगरपालिका, ज्यापु समाज, रथ निर्माणलिसे सम्बन्धित व्यक्ति, संघसंस्था व बुंगद्यःया पान्जुपिंसं तःक्वः तःक्वः इनाप यायेवं थ्व ज्यायात न्ह्याकागु खः ।’ रथ दयेकेगु ज्याय् संलग्न व्यक्ति व समुदायया स्वास्थ्यय् ध्यान बियागु वय्कलं कनादिल । आः चाकुबाःद्यः (मिमनाथ)या रथ निर्माणया निंतिं नं घःमाः दयेकेगु ज्या जुयाच्वंगु दु। वय्कलं धयादिल, ‘वंगु एकादशिनिसें चाकुबाःद्यःया रथ निर्माण यायेगु ज्या शुरु जुइधुंकूगु दु ।’ बछलाथ्व पारुया दिंकुन्हु द्यः रथय् बिज्याकेमाःगु खःसां नं उकुन्हु याये मफुगुलिं भिंगु दिं स्वयाः द्यः रथय् बिज्याकेगु दैवज्ञ ज्योतिष कीर्तिमदन जोशीं कनादिल । वंगु असार १० गते रथ दयेकूगुली बाःछिया दुने सिधयेकाः वइगु असार २४ गते द्यः रथय् बिज्याकेगु तयारी जुयाच्वंगु दु। द्यः रथय् बिज्याकेगु साइत वनेधुंकूगुलिं नं विधिपूर्वक मेगु साइत स्वयेगु स्वयां नं भिंगु दिनय् लाकाः यायेत्यंगु खः । जात्राया अवधिया दुने विधिपूर्वक मंगलबजारय् च्वंगु सोह्रखुट्टे फल्चाय् च्वनाः साइत स्वइ । थुगुसी धाःसा उकथं स्वये म्वाःगु वय्कःया धापू दु। जात्राया विधि पूवंकाः व हुलहाल मजुइक सम्पन्न याये फइगु वय्कलं कनादिल । वयकलं धयादिल, ‘थ्व इलय् हुलहाल याये मजिउगुलिं द्यः सालेत वा मेगु विधिइ माक्व जक मुनाः याये फइ ।’ लकडाउन छ्वासुके धुंकाः जक जात्रा चले यायेगु योजना न्ह्याकागु यल महानगरपालिकाया प्रमुख चिरिबाबु महर्जनं कनादिल । जात्राया तयारीइ लगे जुइपिनिगु स्वास्थ्ययात ध्यानय् तयागु वय्कलं कनादिल । वय्कलं धयादिल, ‘जिमिसं इमित आवश्यक मास्क व स्यानिटाइजर बियाच्वनागु दु, कोभिड-१९पाखें बचे जुइगु स्वास्थ्य मापदण्ड पालना यायेत नं धया वयाच्वनागु दु।’ जीवनया न्हय्गू दशक पुलेधुंकूम्ह कपिल वज्राचार्य मू पान्जु जुयाच्वनादीगु दु। जात्रा संचालनया तयारी मजूगु धइगु जानकारीं यानाः वय्कःयात नुगलय् स्याःगु खः । वय्कः २२-२३ दँया उमेरंनिसें हे बुंगद्यःया पान्जुया रुपय् द्यःया सेवा याना वयाच्वनादीगु दु। विगतय् नं तःदँ तक मछिंगु अवस्था वःसां नं गबलें नं जात्रा मदिउगु वय्कःया अनुभव दु। आः महामारीया इलय् सहकालया द्यःया जात्रा अझ अप्वः महत्व दुगु वय्कःया धापू दु। २०७२ सालय् भुखाय् ब्वःगु इलय् नं छेँ दुंगु व चिरिबाःगुलिं रथ जात्रा छु यायेगु धइगु अन्योल दुगु खःसां नं उगु इलय् जात्रा संचालन जूगु खः । आः नं आवश्यक सावधानी नालाः हुलमुल मयासे जात्रा याये फइगु वय्कलं कनादिल । वय्कलं धयादिल, ‘द्यःया प्रभावं आः नं संकट चिलावनी, द्यः जात्रा दिकेगु बांलाइ मखु।’ वंगु २० दँ न्ह्यवंनिसें बुंगद्यःया रथ दयेकेगु ज्याय् लगे जुयाच्वनादीम्ह थौंकन्हय् ८३ दँ दुम्ह आशालाल महर्जनं थुगु दँ कोरोनाया कारणं इलय् जात्रा न्यायेके मखंगुलिं म्हाइपुसे च्वंगु धयादिल । लिबाक जूसां नं जात्राया तयारी शुरु जूगुलिं वय्कः दंग जुयादी । लकडाउन छ्वासुकूगुयालिसें रथ दयेकेगु ज्या न्ह्याकूगुलिं थम्हं नं फक्व ग्वाहालि याना वयाच्वनादीगु दु। वय्कलं धयादिल, ‘आः रथ दयेकेगु ज्याय् ल्याय् म्हतय्त माःगु ज्या स्यनाच्वनागु दु।’ प्यंगू दशक न्ह्यवंनिसें उगु ज्याय् लगे जुयाच्वनादीम्ह ८१ दँया सिद्धिबहादुर महर्जनं रथ दयेकेगु ज्या न्ह्याः वंगुलिसें संस्कार व संस्कृति नं न्ह्याः वनीगु जूगुलिं थः लय्ताःगु खँ कनादिल । रथ दयेकेत १२ म्ह यंवाः, ३० म्ह सहायक यंवाः, २४ म्ह गुथियार सहभागी जुइगु ७० दँ दुम्ह यंवाः सूर्यमान डंगोलं कनादिल । बुंगद्यः रथय् बिज्याकेगु ज्या बैशाखय् जुइ मफयेवं द्यःयात आः नं तःबहालय् च्वंगु बुंगद्यःया परिसरय् तयातःगु दु। बुंगद्यःयात रथय् बिज्याके न्ह्यः यायेमाःगु दशकर्म सिधयेधुंकूगु दु। तःबहालय् तइगु इलय् दशकर्म सिधयेकाः दँय्दसं बछलाथ्व पारुकुन्हु सांस्कृतिक बाजं व पुजाआजालिसें खटय् तयाः पूच्वय् दयेकातःगु रथय् बिज्याकीगु खः । थुगुसी कोभिड-१९या संक्रमण म्हो यायेत सरकारं जारी याःगु लकडाउनया कारणं द्यः रथय् बिज्याकेगु व द्यः सालेगु जात्रा जुइ मफयाच्वंगु खः ।"
https://nepalbhasatimes.com/32734,संस्कृति,११४० दिल्लागा पारू ,थुगुसी गुंला पर्व नं मन्यायेकीगु,"येँ (नेपालभाषा टाइम्स) – कोराना संक्रमणया कारणं थुगुसी लछि तक न्ह्याइगु गुंला पर्व नं स्थगित याइगु जूगु दु। गुंला पर्वया झ्वलय् गुंला लछियंकं बौद्धमार्गी नेवाःत थीथी बौद्धस्थलय् वनेगु चलन दु। थुकी येँयापिं बौद्धमार्गीत स्वयम्भू वनेगु परम्परा दु। उकी थीथी बहाःबहीयापिं मनूत तुतः ब्वनाः वनेगु याइसा थीथी त्वाःयापिं मनूत गुंला बाजं थानाः वनेगु याइ ।                                                         कोरोना भाइरसया कारणं स्वयम्भूइ यक्व मनूत मुनेगु पाय्छि मजुइगु तायेकाः थुगुसी गुंलाबलय् बाजं थानाः स्वयम्भूइ मवनेगु निर्णय गुंला बाजं खलःतय्सं याःगु खः । गुंलाबलय् स्वयम्भूइ मवनेगु निर्णय जूगु कारणं आः पारुभ्वय्, बापारु आदि थेंज्याःगु पर्व नं मन्याइगु जूगु खः । स्वयम्भूइ गुंला बाजं थानाः वनीगु गुंलाबाजं व्यवस्थापन समितिया नकतिनि च्वंगु मुँज्यां थुगुसी गुंला पर्व मन्यायेकेगु निर्णय याःगु खः । स्वयम्भूइ गुंला पर्व मन्यायेकूसां थीथी त्वाःगुथितय्सं थःपिनिपाखें नियमित पूजा धाःसा छ्वयेगु निर्णय याःगु खँ नं सीदुगु दु ।"
https://nepalbhasatimes.com/32481,संस्कृति,११४० दिल्लाथ्व पञ्चमी,मोहनी न्ह्यः बुंगद्यः जात्रा क्वचायेकेगु तयारी,"येँ (नेपालभाषा टाइम्स) – असार महिनाया लिपांगु वालय् बुंग द्यःया जात्रा जुइगु खँ धाःगु दु। बुंग द्यःया जात्रा यायेगु निंतिं प्यन्हु न्ह्यवंनिसें बाराही गुथिं रथ दयेकेगु ज्या न्ह्याकूगु खःसा म्हिगः तक ५० प्रतिशत रथ दयेकेगु ज्या क्वचायेधुंकूगु खँ बाराही गुथिया गुथियार दिलकुमार बाराहीं ‘नेपालभाषा टाइम्स’ यात कनादीगु दु ।                                                         वय्कःया कथं वइगु असार १६ गते तक रथया घःचाः व तल्ला दयेकेगु ज्या क्वचायेकेगु कथं ज्या न्ह्यानाच्वंगु दु । ‘वइगु असार २३ गते तक रथ दयेकेगु ज्या क्वचायेकेगु जुइ’ वय्कलं धयादीगु दु, ‘आः बुंगद्यःयात रथय् बिज्याकेगु व रथ सालेगु तयारी बारे सहलह जुयाच्वंगु ।’ वय्कःया कथं आः गुथि संस्थान, द्यः नाप स्वापू दुगु थीथी संघ संस्था व सिडिओ कार्यालय दथुइ सहलह यानाः द्यः रथय् बिज्याके कथं तयारी जुयाच्वंगु दु । रीति कथं द्यः सालेगु तिथिइ द्यः सालेमफुगुलिं आः द्यः सालेगु निंतिं साइत स्वयेमालीगु खँ दैवज्ञ जोतिष किर्तिमदन जोशीं ‘नेपालभाषा टाइम्स’ यात कनादिल । वय्कलं रथ दयेकेगु क्वचायेधुंकाः बांलाःगु न्हि कुन्हु द्यःयात रथय् बिज्याकेगु खँ कनादिसें उकिया निंतिं धाःसा साइत स्वयेम्वाःगु खँ कनादीगु दु । न्हापा न्हापा सिथि नखः न्ह्यः हे बुंगद्यःया जात्रा क्वचायेकेमाः धयागु धापू दयाच्वंगु खः । वय्कलं बुंगद्यःया जात्रा मोहनी न्ह्यः जक क्वचाःसां गाःगु खँ नं कनादीगु दु। वय्कलं धयादिल, ‘न्हापा सिथि नखः व जावलाख्यः जात्रा छन्हु हे लाःसा जिउ धइगु कारण निगुलिं नखः छक्वलं हनेदत धाःसा म्हचाइ धयागु ल्याखं जक खः, सिथि नखः कुन्हु हे जात्रा क्वचायेकेमाः धइगु मदु ।’ वय्कलं मोहनी नखः न्यायेकेगु झ्वलय् बुंगद्यःया जात्राय् तक्यने मफइगु जुयाः मोहनी नखः न्ह्यःहे जात्रा क्वचायेकेगु परम्परा दुगु खँ कनादिसे धयादिल, ‘मोहनी नखः धुंकाः स्वन्ति वइ, वयां लिपा वा लयेगु ई वइ, अनं लिपा यःमरी पुन्हि वइ, यःमरि पुन्हि कुन्हु न्हूगु जाकिया यःमरि दयेकाः बुंगद्यःयात छायेमाःसा मेखे बुंगद्यः नं यलया तःबहालय् बिज्याकेगु ज्या जुइ । अथे जुयाः मोहनी नखः न्ह्यः जात्रा क्वचायेकेमाःगु खः ।’ अथे हे बुंगद्यःया पानेजु कपिल गुर्जु नं द्यःया जात्रा दिके मजिउगु खँ कनादिसें जात्रा न्ह्याइगु दावी यानादीगु दु। वय्कलं द्यःया न्हवं यायेधुंकाः जात्रा क्वचायेकेमाः धासें मोहनी न्ह्यः द्यःया जात्रा क्वचाइगु दावी नं यानादीगु दु । उकथं हे यल ज्यापु समाजया नायः चन्दमान महर्जनं गुथि संस्थान लिसे सहलह लिपा जात्रा यायेगु बारे निर्णय जुइगु जानकारी बियादीगु दु ।"
https://nepalbhasatimes.com/29395,संस्कृति,११४० चिल्लाथ्व पुन्हि,थौं तिंख्यलय् गुरुमापायात जा,येँ – थौं होलि पुन्हि खःसां कोरोना भाइरसया कारणं सरकारं होलि मम्हितेत सार्वजनिक सुचं जारी यानातःगु कारणं होलि सम्बन्धी सार्वजनिक ज्याझ्वःत फुक्कं रद्द जूगु दु ।                                                         थौंया होलियात मनूतय्सं औपचारिक पर्वया रुपय् जक हनेगु मनःस्थिति दयेकाच्वंगु सीदुगु दु। बसन्तपुली थनातःगु चीर नं थौं हे क्वःथलीगु ज्याझ्वः दु। थौं बहनीसिया ७.११ बजे चीर क्वःथलीगु साइत पिकया तःगु दु। अनं चीर सालायंकाः च्याकेगु ज्या धाःसा बहनीससिया ८.५१ बजे जुइ । बसन्तपुली चीर क्वःथलाः उकियात तिंख्यलय् यंकाः च्याकीगु खः । मेखे थौं हे बहनी थनया किलाघः त्वाःया ज्यापुतय्सं तिंख्यलय् गुरुमापायात जा नकीगु नं चलन दु। थौं छमुरि वाया जाकि व छम्ह म्येय्या ला दयेकाः तिंख्यलय् गुरुमापायात नकीगु परम्परा दु । उकिया लागिं म्हिगःनिसें हे ज्वरे यायेगु शुरु जुइधुंकूगु दु। म्येय् स्यानाः ज्वरे याःगु घासा ताम्सिपाखाय् च्वंगु गुरुमापा ख्यलय् छानाःलि तिंख्यलय् यंकेगु याइ । किलाघलंनिसें थ्व जा क्वबिया वनीबलय् लँय् गनं दिके मजिउ धाइ । तिंख्यलय् थ्व जाया प्रसाद नल धाःसा छुं कथंया ल्वचं थी मखु धइगु नं विश्वास दु ।
https://nepalbhasatimes.com/32826,संस्कृति,११४० दिल्लागा चौथी,"बुंगद्यःया जात्रा दित, देगः पुनःनिर्माण न्ह्यात","यल (नेपालभाषा टाइम्स) – बुंगद्यःया जात्रा यायेगु निंतिं रथ दयेकेगु ज्या जोडतोडं यानाः पूवंकूसां अन्तिम इलय् द्यः रथय् बिज्याकेगु ज्या मजुल । बुंगद्य रथय् बिज्याकेगु बांलाःगु दिं धकाः असार २४ गते क्वःछिनातःगु व द्यः रथय् बिज्याकेत जुयाच्वंगु तयारीया हे झ्वलय् गुथि संस्थानं द्यः रथय्बि ज्याकेगु व थ्व सम्बन्धी ज्यात स्थगित निर्णय जूगु परिपत्र याःगु खः ।                                                         छखे बुंगद्यःया जात्राया निंतिं रथ दयेकाः द्यः बिज्याकेगु ज्या दिउसां उखे बुंगस्थित बुंगद्यःया देगः पुनःनिर्माण यायेगु ज्या शुरु जूगु दु। थनिं न्यादँ न्ह्यः भुखाचं पाःताः जुइक दुना क्षतिग्रस्त बुंगद्यःया देगः हाकनं पुनःनिर्माण शुरु जूगु खः । लिपांगु इलय् बुंगद्यःया देगःया पुनःनिर्माण यायेगु ज्या उपभोक्ता समितिपाखें शुरु जूगु खः । बुंगद्यः देगः पुनःनिर्माण याये स्वयां न्ह्यः वंगु असार २० गते छगू क्षमा पुजा याःगु खः । क्षमा पुजा लिपा वंगु सोमवाःनिसें देगः पुनःनिर्माणया ज्या न्ह्याःगु उपभोक्ता समितिय अध्यक्ष अमिर शाक्यं जानकारी बियादिल । बुंगद्यःया देगः पुनःनिर्माणया निंतिं यल महानगरपालिकाया सिफारिसय् गठन जूगु उपभोक्ता समितिलिसे पुरातत्व विभागं थ्व हे वंगु असार १५ गते सम्झौता यानाः पेश्की वापत समितियात ४० गू लख पेश्की उपलब्ध याकूगु खः । गः पुनःनिर्माणया ज्या न्ह्याके स्वयां न्हापां देगः परिसरय् छचाःखेरं न्यनाच्वंगु निर्माण सामग्री मिले यायेगु व ल्वहंया थां मुंकेगुलिसें सिँकःमि व दँकःमिनापं मेमेपिं निर्माणकर्मितलिसे नं समितिं सहलह याःगु खः । समिति व विभाग दथुइ जूगु सम्झौताकथं वइगु २०७८ असार १५ गते दुने देगः दने सिधयेकेमाःगु जुइ । बुंगद्यःया देगः स्वंगू करोड च्यागू लख लागतय् पुनःनिर्माण यायेमाःगु दुसा पुनःनिर्माणया प्राविधिक रेखदेख राष्ट्रिय पुनःनिर्माण प्राधिकरणं याइ । देगः पुनःनिर्माणया प्राविधिक रेखदेखया निंतिं प्राधिकरणया कार्यकारी समितिया सदस्यया नेतृत्वय् यल महानगरपालिका, सम्बन्धित वडा व पुरातत्व विभाग, बुंगमति क्षेत्र पुनःनिर्माण तथा विकास समितिया प्रतिनिलिसें विज्ञसहितया छगू समिति नं गठन याःगु दु । न्यादँ न्ह्यः भुखाचं क्षति जूगु उगु देगः थ्व स्वयां न्ह्यः श्रीलंका सरकारया आर्थिक ग्वाहालिइ निर्माण कम्पनीं ठेक्का कयाः पुनःनिर्माणया ज्या न्ह्याकूगु खः ।  तर क्वःछिनातःगु इलय् देगः पुनःनिर्माणया ज्या न्ह्याः वने मफयेवं जनप्रतिनिधि व स्थानीवासीया सुझावकथं उपभोक्ता समिति गठन यानाः पुनःनिर्माणया ज्या न्ह्याकूगु खः ।"
https://nepalbhasatimes.com/28763,संस्कृति,११४० सिल्लागा दुतिया,सक्वया अश्वमेघ यज्ञ,"सक्वय् माघ लछियंकं न्ह्याइगु माधवनारायण (शालीनदी) मेलाया झ्वलय् धलं दंकेगु ज्याझ्वः वंगु सीपुन्हिकुन्हु चछियंकं अश्वमेघ यज्ञ होम यानाः क्वचायेकल ।                                                         मेलाया दकलय् लिपांगु न्हिं अश्वमेघ यज्ञ याइबलय् अश्वया प्रतीककथं सँ दुगु नैंक्याः तयाः होम याइ । थुगु अश्वमेघ यज्ञ याइबलय् धलं दंपिं व्रतालु सकलें न्हिछिचछि द्यां लानाः च्वनेमाःगु तसकं कडागु व क्वातुगु नियम दु। अश्वमेघ यज्ञ याये छन्हु न्ह्यः तेतिस क्वःछि द्यःपिंत शंख पुयाः जाकि ह्वलाः ब्वनेगु चलन दु, थुकी वायुदेव द्यः छम्हेसित निम्ता बीमखु । अश्वमेघ यज्ञ यायेबलय् धलं दंपिं सकसिनं चछि जार्गतन पुजा, होम, कलशाचार्य पुजा आदि यानाः श्री स्वस्थानी बाखनय् च्वयातःथें सछि व च्याकू दरं स्वां, सिन्हः, आखें, ग्वय्, ग्वाः, दां, सिदा, पालं घासा, ग्वय्का, पासूका, कलः, ग्वप, पञ्चपल्लबकथं, वंगहः, बःसिहः, पुहः, अँहः, चसिहँः, नापं बय् लि, सतु बलि, तु, कय्गू, कलश, काकचा पु, गोबर व क्वखं मल्हाःगु लः कया हयाः अश्वमेघ यज्ञ यायेमाः गु चलन दु। अथेहे थ्व यज्ञ यायेबलय् नाराद्यःयात इहि यायेगु, बाः¥हाः तयेगु व कय्तापुजानं याइ । थुम्ह द्यःयात अर्ध नारायणेश्वर धाइगु खः । अश्वमेघ यज्ञ यानातःगु थासय् (१०८) सछि व च्याचाः चाःहिल धाःसा मनंतुंगु पुवनी धइगु जनबिश्वास दु। अथे जूगुलिं थन यज्ञ स्वयेत वइपिं भक्तजनत नं फुसा १०८ चाः मफुसा छचाः जक जूसां चाः हिलावनी । चछितक अश्वमेघ यज्ञ यानाः क्वचायेकीबलय् थम्हं यज्ञ याःगु इलय् छ्यःगु रुमाल वा कापः जग्गे होम याना छ् वये माःगु चलन दुसा यज्ञ सिधयेवं धलं दंपिं मिसापिंसं (इहिपा याये धुंकूपिंसं) थः भाःयात स्वां बीमाःगु चलन दुसा इहिपा मजूनिपिंसं थः स्वयां थकालिम्हेसित स्वां बीमाःगु चलन दु। स्वां कायेबलय् स्वां काःम्हेसिनं लंपा बीमाः । थनं लिहां वनाः खा महाःनिबलय् पालं यायेमाः । खा हालकि पालं याये मजिउ । यज्ञया कन्हय् कुन्हु धलं दंपिं सकलें ज्योतिलि ङ्गेश्वर महाद्यःनापसं च्वंगु सुन्दरी तिर्थय् म्वःल्हुयाः साँवा गणपिंसं शंख पुयाः माःध हाला वनीगु खः । लछितक धलं दंपिं सकलें नादीखुसिइ वनाः थः च्वनागु मि गालय् मिगाः पुजा याना ख्यें कालाः समय् नयेमाः गु चलन दु। थथे मिगाः पुजा सिधयेकाः नयेगु धइगु थनिंनिसें नयेगु सकतां फुके जुल धइगु खः । थुगु अश्वमेघ यज्ञ सछि व च्यागः (कलश) कलः तयाः पुजा याइगु खसा छगः तग्वःगु कलः (ग्वप) इन्द्रकलश धकाः तइ । मेगु सछि व न्हय्गः चिग्वःगु कलः (ग्वप) तइगु खः । चिग्वःगु व तग्वःगु कलखय् तइगु चिं पाइ । तग्वःगु कलः अश्वमेघ यज्ञ सिधयेकाः दरवारय् यंकी । किचः सिंह"
https://nepalbhasatimes.com/28626,संस्कृति,११४० सिल्लाथ्व द्वादशी ,ताम्राकार समाजया मंकाः बाःर्‍हाः,"यल – ताम्रकार समाजपाखें नेवाः समाजय् मिसातय्त याइगु प्रमुख संस्कारमध्ये छगू बाःर्‍हाः तयेगु ज्या जूगु दु। समाजं दँय्दसं थें थुगुसी नं वंगु माघ १३ निसें १८ गते तक मिसा मस्तय्त मंकाः बाःर्‍हाः तःगु खः । मुक्कं नीन्हय्म्ह मिसा मस्तय्त छकू हे क्वथाय् बाःर्‍हाः व शारीरिक विकासया लिसें थीथी पक्षया बारे जानकारी बीगु ज्या जूगु समाजं न्ह्यथंगु दु ।                                                         जावलाख्यःस्थित समाजया थःगु हे भवनय् उकथं मंकाः बाःर्‍हाः तयेगु ज्या जूगु खः । समाजया ग्वसालय् स्वक्वःखुसी थुकथं मंकाः बाःर्‍हाः तयेगु ज्या जूगु व शारीरिक विकासया क्रमय् नेवाः परम्पराकथं मिसा मस्तय् निंतिं अपरिहार्य थुगु विधियात समाजं मंकाःकथं सम्पन्न यायेगु याना वयाच्वनागु समाजया नायः रवीन्द्रराज ताम्रकारं कनादिल । समाजं न्ह्याबलें नं नेवाः परम्परा, संस्कृति, संस्कार, विधि व्यवहारलिसें सम्पदा संरक्षण व उकिया जगेर्ना यायेगु ज्या याना वयाच्वंगु वय्कलं धयादिल । नेवाः समाजय्मि सातय्त यायेमाःगु संस्कार बाःर्‍हाः तयेगु ज्याय् लिपांगु इलय् गाक्कं खर्च अप्वया वनाच्वंगु व थीथीकथंया समस्यात नं वयाच्वनीगु जूगुलिं हे थःपिंसं मंकाःकथं थ्व संस्कार यायेगु ज्या न्ह्याकागु नायः ताम्रकारं कनादिल । समाजया सामाजिक व्यवहार व्यवस्था उपसमितिं ग्वसाः ग्वःगु ज्याझ्वः यायेत उलि सहज मजूसां नं थज्याःगु ज्याझ्वः याये खंगुलिं थःपिंत सन्तुष्टि दुगुलिसें समाजया प्रतिष्ठा नं कायम जुइगु उपसमितिया संयोजक मनोज ताम्रकारं कनादिल । मंकाः बाःर्‍हाः तयेगु ज्याय् सहभागि मिसा मस्तय्त व्यक्तित्व विकास, उत्प्रेरणा, शारीरिक विकास, यौन शिक्षा, यौन दुव्र्यवहार, साइबर अपराध, स्वास्थ्य, कला, संस्कृति, योगा लगायतया थीथी पक्षयात कयाः स्रोत व्यक्तिपाखें जानकारी बीगु ज्या जूगु खः । लिसें सहभागि सकसितं न्हियानिहथं चित्रकला, हुलाप्याखंया प्रशिक्षण नं बीगु ज्या जूगु समाजं न्ह्यथंगु दु ।"
https://nepalbhasatimes.com/29553,संस्कृति,११४० चिल्लागा अष्टमी,उपभोक्ता समितिपाखें बुंगद्यःया देगः दनीगु,"यल – बुंगद्यःया देगः पुनःनिर्माणया ज्या न्ह्याः वनीगु जूगु दु। भुखाय् ब्वःगु न्यादँ दयेत्यंगु इलय् नं आतक नं पुनःनिर्माणया ज्यां गति काये मफयाच्वंगु देगः पुनःनिर्माण न्ह्यःने न्ह्याकीगु जूगु दु ।                                                         राष्ट्रिय पुनःनिर्माण प्राधिकरणं बुंगद्यःया देगः पुनःनिर्माणया निंतिं उपभोक्ता समिति गठन यायेत धासें छुं दिं न्ह्यः जक पुरातत्व विभागयात छ्वःगु पौ प्राप्त जूगु खँ सीदुगु दु। प्राधिकरणं विभागयात करिब निला न्ह्यः हे बुंगद्यःया देगः पुनःनिर्माणया निंतिं उपभोक्ता समिति गठन यायेत धासें यल महानगरपालिकायात पौ छ्वयेत याःगु इनाप पौ छुं दिं न्ह्यः जक प्राप्त जूगु खः । यल महानगरपालिकाया प्रमुख चिरिबाबु महर्जनं प्राधिकरणं थःपिंत च्वःगु पौ वये लिबाःगुलिं हे उपभोक्ता समिति गठन यानाः देगः पुनःनिर्माण यायेगु ज्या अन्योलय् लानाच्वंगु खँ धयादीगु दु। छुं दिं न्ह्यः जक उगु पौ थःपिंत प्राप्त जूगु धासें वय्कलं धयादिल, ‘प्राधिकरणं समिति गठन यायेत च्वःगु पौ छुं दिं न्ह्यः जक प्राप्त जूगु व पौ प्राप्त जुइवं वडा नं. २२ या वडाअध्यक्षयात सःताः बुंगद्यःया देगः पुनःनिर्माणया निंतिं उपभोक्ता समिति गठन यायेत नं धायेधुंगु दु ।’ देगः पुनःनिर्माणया न्ह्याकेत सहलह यानाः ज्या न्ह्याकेगु योजना नं तयार यानाच्वनागु वय्कलं धयादिल । देगःया गुणस्तर कायम याना तयेत पाटन दरवार संग्रहालय, प्राधिकरण, विभागया प्रतिनिधि नापं बुंगद्यःया ३२ म्ह पान्जु संघ व स्थानीयासीयात नं दुथ्याकाः सहलह यानाः निर्णय यायेगु नं वय्कलं धयादिल । २०७२ बैशाखय् भुखाय् ब्वयाः दुना वंगु देगः पुनःनिर्माणया निंतिं श्रीलंका सरकारं ग्वाहालि यायेगु धाःसां लिपा ठेकेदार कम्पनीलिसे कचवं जुइवं देगः दनेगु ज्या थातिं लानाच्वंगु खः । उपभोक्ता समितिमार्फत देगः दनेत पौ प्राप्त जुइवं न्यादँ लिपा देगः पुनःनिर्माणं गति काइगु जूगु दु । बुंगद्यःया देगः दनेत सम्पदा विभागं स्वंगू करोड लगे जुइगु अनुमान याःगु दुसा पुनःनिर्माणया ज्या न्ह्याकूगु दत्याया दुने ज्या क्वचायेकेगु लक्ष्य काःगु दु। वर्षा व सहकालया द्यःकथं कयातःम्ह बुंगद्यःया जात्रा स्वनिगःया हे दकलय् ताःहाकःगु जात्रा खः ।"
https://nepalbhasatimes.com/24595,संस्कृति,  ,थौं नेवाः बौद्धतय् पञ्चदान पर्व,येँ – नेवाः बौद्धतय्सं न्याये का वयाच्वंगु पञ्चदान पर्व थौं तःजिक हनाच्वंगु दु । थौं थीथी बहाःबही लिसें थीथी बौद्ध धार्मिक लागाय् पञ्चदान कायेगु व बीगु ज्या जुयाच्वंगु दु ।थौं येँ व ख्वपय् पञ्चदान  जूगु खः । यलय् धाःसा मेगु हे न्हि कुन्हु पञ्चदान माने याइ ।                                                         येँय् मंकाः कथं पञ्चदान माने यायेगु झ्वलय् सामूहिक पञ्चदान कार्यक्रम मूल समितिया ग्वसालय् ठमेलया भगवान बहालं सुथय् ८ बजे पञ्चदान शुरु जुइगु ज्याझ्वः दयेकातःगु दु । थ्व सामूहिक पञ्चदान ब्रम्हत्वाःया मुसुंबहालय् थ्यंकाः समापन जुइ । अथे हे गुथि संस्थानं व्यापारिक भवन दयेकेत्यंगु असं क्वथुननिया अशोक वृक्ष विहारय् नं थौं सुथंनिसें पञ्चदान याइगु जूगु दु। विहारया गुथियारपाखें परम्परांनिसें न्ह्याका वयाच्वंगु पञ्चदान यायेत्यंगु खः । लिसें न्हिनसिया १२ बजे निसें १ बजे तक भिक्षु निग्रोधपाखें धर्म देशना याइगु ज्याझ्वः नं दु। विहारयात व्यापारिक भवन दयेकेत्यंगु धासें स्थानीय जनतां विरोध याना वयाच्वंगु दु।
https://nepalbhasatimes.com/24542,संस्कृति,  ,सिक्किमय् नं भिंद्यः जात्रा,येँ – भारतीय प्रान्त सिक्किमय् नेवाः संस्कृति व संस्कार ब्वलंका यंकेगु झ्वलय् आः भिंद्यः जात्रा नं शुरु जूगु दु । थुगुसी अनया रंगोलीइ स्थानीय रंगोली भीमसेन मन्दिर कमिटीया ग्वसालय् स्वनिगःया यलय् थें वहे न्हि कुन्हु भिंद्यः जात्रा याःगु खः । अन च्वंपिं स्थानीय नेवाःत मिले जुयाः भिंद्यःया मूर्तियात खतय् तयाः उगु जात्रा याःगु खः ।                                                         जात्राया झ्वलय् मनूतय्सं क्वबियाः खःयात देय् चाःहीकेगु ज्या याःगु खः । छुं दँ न्ह्यः तिनि सिक्किमया रंगोलीइ भिंद्यःया देगः पलिस्था याःगु खः । अनंनिसें हे अन च्वंपिंने वाःतय्सं भिंद्यःयात खतय् तयाः थ्व जात्रा नं चले याना वयाच्वंगु खः । सिक्किमय् यँयाः पर्व नं तःजिक न्यायेका वयाच्वंगु दु । अन कुमारीया खः सालाः यँयाः न्याये कीगु खः ।
https://nepalbhasatimes.com/24558,संस्कृति,  ,पञ्जरांयात कयाः अन्तक्रिया ज्याझ्वः,"ख्वप – नेवाः बौद्ध धर्मावलम्बितय् तःजिगु नखः पञ्जरांयात कयाः छगू अन्तक्रिया ज्याझ्वः जुल । थनया चन्द्रायण स्वीटसय् जूगु ज्याझ्वलय् बौद्ध विद्वान पुष्परत्न शाक्यं पञ्जरांया महत्वयात कयाः थःगु धारणा न्ह्यब्वयादीगु खः ।                                                         पञ्जरांया महत्वयात कयाः थःगु नुगःखँ तयेगु झ्वलय् वय्कलं भोजन दान न्ह्यागु इलय् नं याये जिउगु तर, सम्यक दान व पञ्जरां थेंज्याःगु दान यायेगु थाय् व विशेष ई दइ धासें व उकियात हे ध्यानय् तयाः दान यायेगु याना वयाच्वंगु प्रसंग न्ह्यथनादिल । ज्याझ्वलय् शान्तरत्न शाक्यं बौद्ध धर्मय् दानया अतिकं महत्व दुगु खँ कुलादिसें दश पारमिता दुने दान पारमिता नं लाःगु जुयाः दानया तसकं तःधंगु महत्व दु धयादिल । बौद्ध विद्वान पद्मसुन्दर शाक्यं न्याम्ह दिपंकरया बारे ध्वाथुइकादिसें पञ्जरांया इलय् छन्हु न्ह्यः इनाचो त्वालं न्याम्ह दिपंकर व सर्वसाधारयात ब्वनेकथं मत बीत बहनि वनेगु चलन दुगु धयादिल । थुकथं हे मेम्ह बौद्ध विद्वान संघरत्न शाक्यं बौद्ध धर्मया च्यागू दान मध्ये दकलय् महादान पञ्जरां हे जूगु खँ न्ह्यथनादिसें बौद्ध संघं दानयात अझ तब्या यायेगु याना वयाच्वंगु जानकारी बियादिल । ज्याझ्वलय् सहभागि पत्रकारतय्सं न्यंगु थीथी न्ह्यःया लिसः बौद्ध विद्वानपिंसं बियादीगु खः ।"
https://nepalbhasatimes.com/25916,संस्कृति,  ,"थौं कतिं पुन्हि, मोहनि क्वचाल",येँ – थौं कतिं पुन्हिया बहनीनिसें मोहनि नखः क्वचाइगु जूगु दु । मोहनिया नखत्या सःतीपिंसं थाैं बहनीतक जक सःतेगु धइगु मान्यता दु । सोह्रश्राद्धबलय् पितृपक्ष व नःलास्वनेगु खुन्हुनिसें थौ तक मातृपक्ष धकाः पात्रोय् न्ह्यथनेगु यानातःगु दु । थौंहे बहनीनिसें लच्छियंकं आलमत तयेगु चलन दु । आलमतयात आकाशदीप धासें महाद्यःया काय् कुमार वा कार्तिकेययात मत क्यनेगु धकाः नं धायेगु याः । गुथि दुपिंसं सिँया थामय् चाया थलय् तयाः व व्यक्तिगत रूपं तइपिंसं पल्लिइ पं तयाः खिपतं थकयाः मत तयेगु याः । बौद्ध परम्पराय् थनिंनिसें हे भिक्षुपिनि वर्षावास क्वचाइ । म्हिगःया न्हियात सीघः पुन्हि व थौंया न्हियात कतिं पुन्हि धायेगु याः ।
https://nepalbhasatimes.com/24599,संस्कृति,  ,थुगुसी दागिं यंकि दह तक वनीगु,येँ – थुगुसी यँयाःबलय् पिहां वइम्ह दागिं येँय् चाःहिले सिधयेकाः तप्यंक थानकोटस्थित यंकि दह (इन्द्र दह) नं वनीगु जूगु दु। दागिं येँया थःने क्वःने चाःहिलाः अनं तुंथानकोटया यंकि दह वनीगु चलन न्हापा दुगु खः । तर थनिं २५-३० न्ह्यवंनिसें दागिं यंकि दह वनेगु चलन धाःसा दिनाच्वंगु दु । क्वःनेपाखे कुमारी सालीबलय् याः न्यायेवं मरु त्वालं दागिं पिहां वइ । इन्द्रया मां धयातःम्ह थ्व दागिंया लिउ लिउ  उगु दँय् सीपिं मनूतय् थःथिपिं नं वनीगु खः ।                                                         दागिंयात यंकिदह यंकेगु लागिं किपू व चन्द्रागिरि नगरपालिकां पहल याःगु खःसा उकी येँ महानगरपालिकां नं ग्वाहालि याःगु खः । दागिंयात येँय् चाःहिले धुनेवं बसय् तयाः यंकिदह यंकेत्यंगु खः । उकी वनेत इच्छुकपिं सकसियां लागिं गाडीया व्यवस्था जुइगु खँ धाःगु दु। यंकि दह यंकाः अन माःगु पुजा आजा यायेधुंकाः हानं गाडीइ तुं तयाः येँय् त्वःते हयेगु व्यवस्था जूगु खँ इन्द्रजात्रा व्यवस्थापन समितिपाखें सीदुगु दु । २५-३० दँ न्ह्यवंनिसें दिनाच्वंगु थ्व चलन हानं शुरु जुइत्यंगुलिं थुगुसीया यँयाः पर्वया लागिं लसताया विषय जुइगु खँ धाःगु दु ।
https://nepalbhasatimes.com/25948,संस्कृति,  ,चोभारय् न्हू देगः लिसें मेला शुरु,किपू – ०७२ सालया तःभुखाचय् क्षति जूगु चोभाःया लोकेश्वर देगः पुनर्निर्माण लिपा म्हिगः निसें अन लछियंकं न्ह्याइगु मेला नं शुरु जूगु दु । तःभुखाचं देगः क्षति जुइवं जीर्णोद्धार यानाः देगः दंगु खः । शुक्रवाः अन आदिनाथ लोकेश्वर द्यः बिज्याकूगु खः । देगः दनाच्वंगु इलय् द्यःयात पिने हे तयातःगु खः ।                                                         दँय्दसं कतिंपुन्हिनिसें चोभारय् मेला जुइ । लछियंकं न्ह्याइगु थ्व मेलाया अन्तिम च्यान्हु देगःया पिनेसं अप्सं च्वनेगु ज्या नं जुइ । थुकियात माय् अप्सं धाइ । खास यानाः थःछेँय् च्वना–च्वंम्ह मिसायात छेँनं काः मवल धाःसा थन च्यान्हु तक अप्सं च्वनीगु व उगु अवधि तक नं काः मवल धाःसा स्वतः हे पारपाचुकूगु माने याइगु चलन दु । थौंकन्हय् धाःसा अन थःगु मनया इच्छा पूवंकेगु लिसें थम्हं यानातःगु भाकला पूवंकेगु लागिं नं अप्सं च्वनेगु चलन जुया वःगु दु । च्यान्हु तक छेँय् मवँसे देगःया चःखः हे च्वनेगु व द्यनेगु समेत यानाः च्वनीगु थ्व अप्सं नं कठिन अप्सं मध्ये छगू खः ।
https://nepalbhasatimes.com/25947,संस्कृति,  ,च्वबहाः करुणामयया देगः जिर्णोद्वार क्वचाल,"किपू – च्वबहाः करुणामयया देगः दने क्वचाल । आदिनाथ लोकेश्वरया नामं नं म्हसिका वयाच्वंगु थनया प्राचीन सम्पदा च्वबहाः करुणामयया देगः निगू करोड लागतय् पुरातत्व विभागं जिर्णोद्वार याःगु खः । उगु देगः २०७२ सालया भुखाचं क्षतिग्रस्त जूगु खः । देगःया पुजारी सरोज शाक्यं बियादीगु जानकारीकथं निदँया दुने देगः दने क्वचायेकेगु लक्ष्य तयातःगु खःसां प्राविधिक कारणं देगः दने क्वचायेकेगु ज्या छुं ई लिपा लाः वंगु खः ।                                                         देगः क्षतिग्रस्त जुइवं पुरातत्व विभागं देगःया जिर्णोद्वारलिसें देगः दनेत माःगु खर्चया नं व्यवस्थापन याःगु खः । बौद्ध व हिन्दू निगुलिं समुदायं उतिकं आस्था तयाः माने यायेगु याना वयाच्वंगु च्वबहाः करुणामय लिच्छवीकालीन इलय् निर्माण जूगु विश्वास यानातःगु दु । गजूलिसें न्हय्तँजाःगु देगःया पौ प्यागोडा शैलीं निर्माण याःगु दु । पुजारी शाक्य कनादीकथं देगः दनेगु ज्या क्वचायेवं वंगु असोज २५ गतेकुन्हु च्वबहाः करुणामयया प्राणप्रतिष्ठा याःगु खः । थ्व स्वयां न्ह्यः च्वबहाः करुणामययात देगलय् बिज्याके न्ह्यव तान्त्रिक विधिपाखें क्षमता पुजा यानाः स्थानीय देवदेवीलिसे उजं कायेगु ज्या जूगु खः । देगः जिर्णोद्वारया निंतिं देगलय् च्वंम्ह च्वबहाः करुणामययात देगलं पित हयाः मेगु सुरक्षित थासय् बिज्याकूगु खः । दँय्दसं सीघःपुन्हि व चौलाथ्व अष्टमिकुन्हु च्वबहाः करुणामयया विशेष जात्रा जुइ । च्वबहाः करुणामयया दर्शन यात धाःसा पारिवारिक सुख, शान्ति कायम जुइगु नापं ल्वचं मुक्त जुइ धइगु जनविश्वास दु ।"
https://nepalbhasatimes.com/25979,संस्कृति,  ,थुगुसी गणेश व भैरव द्यः भाजुपिं महिल,येँ – यँयाः पर्वय् कुमारीलिसें तुं रथय् तयाः द्यः सालेमाःपिं गणेश व भैरव द्यःपिं थुगुसी मोहनिया फूलपाती कुन्हु हिलीगु धकाः चर्चा जूसां हिलेगु ज्या धाःसा मजुल । वर्तमान गणेश व भैरव द्यः भाजुपिं तःधी जुया वःगुलिं वसपोलपिनि थासय् न्हूपिं द्यः तयेगु लागिं मोहनि न्ह्यः कुतः जूगु खःसां अन्तिमय् द्यः हिलेगु ज्या धाःसा मजूगु खः ।                                                         आः वसपोल द्यः भाजुपिं थ्वहे वइगु चैतदशैं कुन्हु हिलेगु कथं तयारी जूगु खँ शाक्य महाविहार संघया जः संघरत्न शाक्यं ‘नेपालभाषा टाइम्स’ यात कनादिल । थुगुसी द्यः भाजुपिं हिलेगु लागिं संघपाखें पहल याःगु खः । उकिया लागिं येँ देय्या झिंखुगू बहाःयात आह्वान यानाः नां दुकाःगु खः । दुहां वःगु नां मध्ये निम्ह मचाया नां गणेश व भैरवया लागिं सिफारिस यानाः संघं पञ्चांग समितियात छ्वया बीधुंकूगु दु । पञ्चांग समितिं मोहनिया इलय् ज्या मयाःगु व लिसें वर्तमान द्यः भाजुपिनि अभिभावकपिंसं नं आः हे द्यः महिउसा जिउ धइगु इच्छा क्यनादीगुलिं थुकियात छुं भचा लिछ्यानागु खँ नं भाजु शाक्यं कनादिल । द्यः भाजुपिं आसनं कुहां बिज्यायेवं हे वसपोलपिंत शाक्य संस्कार कथं बन्दे छुइगु ज्या यायेमाः । वसपोलपिंत बन्दे जुइबलय् पुचःया थाकुलि दयेकाः संस्कार यायेमाःगु चलन दु ।
https://nepalbhasatimes.com/25999,संस्कृति,  ,नवदुर्गाया खः म्येय् क्वःथल,येँ – ख्वपय् नवदुर्गा द्यःयात छानातःम्ह खः म्येय् क्वथलेगुया लिसें मोहनि नं क्वचाःगु दु । मोहनिया नवमिकुन्हु बहनि नवदुर्गा द्यःयात छानातःम्ह महिषासुर राक्षसया प्रतीक खः म्येययात नवदुर्गा द्यः छेँय् नं लिना यंकाः ब्रम्हायणीइ यंकूगु खः । ब्रम्हायणी द्यःयाथाय् खः म्येय् थ्यनेवं अन हे स्यानाः म्येय्या हि नवदुर्गा देवगणयात छायेगु ज्या जूगु खः ।                                                         नवदुर्गा द्यःयात खःम्येँय्या हि छानाः मोहनि नं बिसर्जन याःगु खः । नवदुर्गा द्यःयाथासं ब्रम्हायणीइ यंकाः खः म्येय् स्यायेधुंकाः ब्रम्हायणी लगायतया थीथी देवदेवीयात छानाः ल्यं दुगु हि भैलः क्वंचाय् तयाः यंकूगु खः । वयां लिपा कतिंपुन्हिकुन्हु दक्वं देवगणयात हि छानाः मोहनि क्वचायेकूगु खः । थुकथं हे नःला स्वनेगु न्हिन्हकुन्हु छेँय्छेँय् पिनातःगु नःलास्वां नं खुसि चुइकाः मोहनि क्वचायेकूगु खः । मोहनिया दकलय् लिपांगु न्हि कतिंपुन्हिकुन्हु ख्वपया नांजाःगु नवदुर्गा द्यःया दर्शन यायेगु निंतिं आपालं भक्तजनत वःगु खः ।
https://nepalbhasatimes.com/25988,संस्कृति,  ,क्वहितिइ नीप्यदँ लिपा मू धिमे पिदन,येँ – थनया क्वहितिइ च्वंगु नीलबाराही त्वाः खलःपाखें वंगु गथांमुगःचः¥हेनिसें स्यना वयाच्वंगु तग्वः धिमे (मू धिमे) पिथनेगु ज्या जुल । खलःपाखें वंगु गथांमुगःचः¥हेकुन्हु नासःपुजाः यानाः मू धिमे स्यनेज्या न्ह्याकूगु खःसा थ्व हे वंगु कौलाथ्व पारु नःला स्वनेगु न्हिकुन्हु पिथंगु खः ।                                                         झिंनिदँय् छक्वः जक स्यनेगु याना वयाच्वंगु तग्वः धिमे स्यनेगु ज्याय् गुदँदुपिं निसें स्वीनिदँतक दुपिनिगु सहभागिता दुगु खः । धिमे पिथने धुंकाः वंगु पचिम¥हः कुन्हु पचलि भैरव द्यःयाथाय् बसं वनेगु ज्या नं जूगु खः ।खलःपाखें धिमे पिथनेगु हे झ्वलय् झिंनिदँ जक दुम्ह सिमन महर्जनं प्वंगा पुयाः क्यंगु खः । मू धिमे झिंनिदँय छक्वः जक स्यनेगु चलन दुगु खःसां खलःपाखें थनिं झिंनिदँ न्ह्यः विशेष कारणं स्यने मफुगुलिं थुगुसी नीप्यदँ लिपा थुकथं मू धिमे स्यने ज्या न्ह्याकूगु खः । मुक्कं ख्वीस्वम्ह मस्तय्सं प्रशिक्षण काःगु धिमे स्यनेज्याय् पुननारायण महर्जनं प्रशिक्षण बियादीगु खः ।
https://nepalbhasatimes.com/27002,संस्कृति,११४० कछलागा त्रयोदशी ,चिभाः व चैत्य संरक्षणय् चिउताः,"येँ – स्वनिगःया थीथी थासय् च्वंगु चीभाः व चैत्य संरक्षणया निंतिं अन्तर्राष्ट्रिय जगतं हे चिउताः प्वंकूगु दु । स्वनिगः दुनेया थीथी बहाः, बही, लँपु, स्मारक व सम्पदास्थलय् च्वंगु चीभाः व चैत्यत विश्वय् हे नेवाः संस्कृतिया ज्वः मदुगु नमूना जूगु धासें उकिया प्रचार प्रसार नं यायेगु ल्याखं उकथं चिउताः प्वंकूगु खः ।                                                         अमेरिकाया न्यूयोर्क सहरय् च्वंगु वल्र्ड मोनुमेन्ट फन्डं पिथंगु ‘वाच–२०२०’ नांया धलखय् विशेष महत्व बियाः उकथंया चिउताः प्वंकूगु खः । वल्र्ड मोनुमेन्ट फन्डं प्रत्येक निदँय् छक्वः उकथं विश्वन्यंकंया संरक्षण याना तयेमाःगु स्मारकया धलः पिथनेगु याना वयाच्वंगु दु । थुगुसी नं फन्डया विश्वन्यंकंया थीथी निसः व न्यय्गुलिं मल्याक महत्वपूर्ण स्मारकस्थलया संरक्षण यायेमाःगु आवश्यक जूगु तायेकाः छगू धलः प्रस्तावित याःगु खःसा उकियात सम्पदाविद्तय् छगू निर्णायक पुचलं नीन्यागू सम्पदा व स्मारकस्थलया विशेष संरक्षण यायेमाःगु आवश्यकता महसुस यासें ‘वाच–२०२०’ नांया धलः पिथंगु खः । नेपालय् विशेषतः स्वनिगः दुने च्वंगु अज्याःगु चीभाः व चैत्यया संरक्षण यायेगु निंतिं सक्रिय रुपं अभियान न्ह्याका वयाच्वंगु ‘चीभाः–चैत्य अर्गनाइजेसन’या छम्ह दुजःलिसें अभियन्ता अमर तुलाधरं फन्डं पिथंगु ‘वाच–२०२०’ धलखय् २२ गू देयया स्मारकत दुथ्याकातःगुली स्वनिगःया चैत्य व चीभाःया नं संरक्षण याना तयेमाःगु अतिकं महत्वपूर्ण स्मारकया धलखय् दुथ्याकातःगु जानकारी बियादिल । उगु धलखय् विश्वन्यंकं अप्वया वनाच्वंगु शहरीकरणया कारणं चीभाः–चैत्य थेंज्याःगु महत्वपूर्ण स्मारकत संरक्षण यायेत थाकुया वनाच्वंगु अर्गनाइजेसनं न्ह्यथंगु दु । उगु धलखय् छुं दिं न्ह्यः जक मिं नयाः आपालं क्षति जूगु फ्रान्सया राजधानी पेरिसय् च्वंगु ‘नोटे« डाम’ व पेरुइ च्वंगु ‘इन्का’ थेंज्याःगु महत्वपूर्ण स्मारकया नं संरक्षण यायेमाःगु खँ न्ह्यथनातःगु जानकारी अर्गनाइजेसनं बिउगु दु । अभियन्ता तुलाधरं कनादीकथं पेरिस व पेरुया थें छगू जक थासय् च्वंगु स्मारक जूसा उकिया संरक्षण यायेत अःपुइगु खः, तर स्वनिगलय् न्यंकभनं हे चीभाः व चैत्य दुगुलिं उकियात संरक्षण यायेत हाथ्या वयाच्वंगु दु । चीभाः चैत्यया हे संरक्षणया अभियानय् न्ह्यचिलाच्वनादीम्ह मेम्ह अभियन्ता प्रविण शाक्यं विश्वविख्यात अन्तर्राष्ट्रिय संस्थां उकथं झीगु देय्या चीभाः व चैत्य संरक्षणया निंतिं गुगु चिउताः प्वंकल व धाथें हे स्वागत योग्य जूगु जक मखुसें पेरिसया नोटे« डाम व पेरुया इन्कातय्गु माचा पुचु थेंज्याःगु विश्वविख्यात स्मारकया धलखय् ज्वलिंज्वः महत्व बियाः थाय् बिउगु धइगु झीगु निंतिं नं गौरवया खँ खः धयादिल । चीभाः–चैत्य अर्गनाइजेसनपाखें थःपिंसं गुगु ज्या याना वयाच्वनागु खः फन्डया प्रतिवेदनं थःपिनिगु ज्यायात अझ हौसला बिउगु अभियन्ता शाक्यं धयादिल । वय्कलं धयादिल, ‘फन्डया ‘वाच–२०२०’ प्रतिवेदनं यानाः नेपाःमितय्त चीभाः–चैत्य संरक्षण यायेगु ज्याय् अझ अप्वः सजग जुइत नं प्रेरित याःगु दु ।’ ‘थःपिंसं चीभाःया संरक्षण यायेगु ल्याखं सचेतना ज्याझ्वः, चीभाःया सुचुकुचु यायेगु व मर्मत तकं यायेगु ज्या न्ह्याकेत थुकथंया प्रतिवेदनं अझ अप्वः ग्वाहालि जूगु दु’ शाक्यं धयादिल, ‘जिमिसं याना वयाच्वनागु ज्याय् सकसितं हःपाः व तीबः बियादी धइगु भलसा कयाच्वना । अभियन्ता तुलाधरं कनादीकथं वय्कःपिनिगु संस्थापाखें वंगु खुदँ न्हय्दँ न्ह्यवंनिसें स्वनिगःया चुक, ननि, लँपु, बहाः बही आदि थासय् च्वंगु चीभाः–चैत्य संरक्षणया ज्या याना वयाच्वंगु दु । येँ दुनेया छथ्वः स्वयमसेवकतय्सं चीभाःया संरक्षणनापं थ्व सम्बन्धी थीथी गतिविधि न्ह्याका च्वंगु बारे जानकारी बीगु व चीभाः–चैत्य सम्बन्धी छुं नं जानकारी बीगु निंतिं फेसबुकय् जततउकस्रराबअभदययप।अयmरअजष्खबअजष्तथब संचालन याना वयाच्वंगु दु । अर्गनाइजेसनं बिउगु जानकारीकथं ५० दँ मल्याक पुलांगु इतिहास दुगु वल्र्ड मोनुमेन्ट फन्ड मुक्कं सम्पदा व स्मारक संरक्षणया निंतिं क्रियाशील संस्था खः । फन्डं बिउगु जानकारीकथं , क्ष्ऋऋच्इः, क्ष्ऋइःइक्, क्ष्ऋइः, ल्भध थ्यगच ग्लष्खभचकष्तथ थेंज्याःगु संस्थालिसे सम्बन्धित विज्ञत छनोट कमिटिइ दुथ्यानाच्वंगु दु । थुगु संस्थां सन् १९९६ निसें थुकथंया धलः पिथनेगु शुरु याःगु खःसा सम्पदा व स्मारकया संरक्षणय् विशेष चिउताः क्यने फयेमाः धकाः उकथं धलः पिथनेगु याःगु खः ।"
https://nepalbhasatimes.com/26036,संस्कृति,  ,नगदेशय् शस्त्रपरित्याग दिवस हन,"थिमि – नगदेश बौद्ध समूहया ग्वसालय् २२८१ क्वःगु शस्त्रपरित्याग दिवस तःजिक हन । समूहया ग्वसालय् मोहनि नखःया चालंया न्हिकुन्हु छगू तःजिक बुद्ध पुजा यासें सम्राट अशोकं शस्त्रपरित्याग यानाः निःशस्त्रीकरण अभियानयाया शुरुवात याःगु दिंयात लुमंकाः उगु दिवस हंगु खः । थाई भिक्षु श्रद्धेय मित्र महास्थविरं बियाबिज्याःगु पंचशील ग्रहण यासें बुद्ध पुजा ज्याझ्वः न्ह्याकूगु खः ।                                                         समूहया अध्यक्ष दीपकराज साँपालया अध्यक्षताय् जूगु ज्याझ्वलय् उपाध्यक्ष रत्नभक्त हाँय्जुं लसकुस यानादीगु खःसा पाटी विहारं बिज्याःम्ह श्रद्धेय अनागारिका चम्पावती गुरुमां नं सम्राट अशोकया जीवनीया बारे कनाबिज्याःगु खः । समूहया सचिव कृष्णकुमार प्रजापतिं सम्राट अशोकं बुद्ध शासनिक ज्याय् बिउगु अविष्मरणीय ज्या व योगदानयात कयाः चर्चा यानादिल । सम्राट अशोकं कलिंगया युद्ध मैदानय् हे ल्वाभः, शस्त्रअस्त्र परित्याग यानाः श्रामणेर निग्रोधपाखें धर्मोपदेशया प्रेरणा कयाः बुद्ध शासनिक क्षेत्रय् दुहां वयाः सम्यक जीवन यापन यासें अहिंसाया धर्मय् लगे जूगु, निःशस्त्रीकरण अभियानया सुत्रधार जूगु, भगवान बुद्धया धर्मयात विश्वय् न्यंकेगु ज्याय् लगे जूगु थीथी देशय् तकं धर्म प्रचारक दूतया रुपय् भिक्षु संघयात छ्वःगु देश विदेशय् बुद्ध धर्मया प्रचारया निंतिं शिलास्तम्भ धस्वाकेगु ज्या याःगु कथं कायेगु याः । अथे हे सम्राट अशोकं राज्याभिषेक याःगु २० दँय् पवित्र बुद्ध जन्मभूमि लुम्बिनीइ अशोक स्तम्भ तयेके बिउगु, कपिलवस्तु स्थित कनकमुनि व क्रकुछन्द बुद्धया जन्मस्थलय् अशोक स्तम्भ तयेके बिउगु थेंज्याःगु ऐतिहासिक प्रमाण आतकं ल्यनाच्वंगु दु । थाई भिक्षु मित्र महास्थविरं सम्राट अशोकं याःगु अविष्मरणीय, चीर स्थायी जुइकथंया गतिविधि, ज्या व योगदानया बारे विस्तृत रुपं चर्चा याना बिज्याःगु खः ।"
https://nepalbhasatimes.com/34988,संस्कृति,११४० अनलागा षष्ठी,क्यानाडाय् क्वातिपुन्हि व यँयाःपुन्हि,"येँ (नेपालभाषा टाइम्स) – नेवाः कल्चरल सोसाइटी अफ अल्बर्टाया ग्वसालय् क्वाति पुन्हि व यँयाःपुन्हि छक्वलं हनेगु ज्या याःगु दु। सोसाइटीया ग्वसालय् क्यान्डाया एडमन्टन शहरया नेवाःतय्सं न्हय्क्वःखुसी उगु ज्याझ्वः याःगु खः ।                                                         विश्वव्यापी कोभिड-१९या महामारीया कारणं सोसाइटीपाखें लिबाक हे जूसां नेवाः संस्कृतियात विदेशय् प्रचार व प्रवद्र्धन यायेगु ल्याखं उगु ज्याझ्वः याःगु खः । संस्थाया नायः डा. हेमन्त जोशीं कोभिडया प्रकोप दथुइ नं विदेशय् च्वना वयाच्वंपिं नेपाःमितय्सं थःगु संस्कृति, संस्कारयात ल्यंकेत न्ह्यचिउगु खँय् लसता प्वंकादिल । भर्चुअल माध्यमं जूगु ज्याझ्वलय् नेवाः देय् दबूया नायः नरेश ताम्राकारं क्यानाडाय् च्वनाच्वंपिं नेपाःमियात भिंतुना बियादिसें वइगु दिनय् अल्बर्टालिसें विश्वया मेमेगु देशय् च्वनाच्वंपिं नेवाःत नाप नं सहकार्य याना वनेगु जुइ धयादिल । उपाध्यक्ष त्रिप्रसाद धौभडेलं नेवाः समाजं आतक याना वयाच्वंगु गतिविधिया बारे जानकारी बियादीगु खःसा मूछ्याञ्जे वीरेन्द्र कायस्थं सुभाय् देछानादीगु खः । उगु इलय् सोसाइटीपाखें थगुने याःगु थीथी ज्याझ्वः, गतिविधिलिसें कुमारि, भैरव, लाखे प्याखंया भिडियो नं न्ह्यब्वःगु खः ।"
https://nepalbhasatimes.com/37104,संस्कृति,???? ???????? एकादशी,यलया धार्मिक सम्पदा पुनःनिर्माण याइगु,"यल (नेपालभाषा टाइम्स) – यल महानगरपालिकां थीथी थासय् च्वंगु धार्मिक महत्वया सम्पदा पुनःनिर्माण याइगु जूगु दु । यल मनपां मंगलबजारय् च्वंगु नृसिंह व देगु तलेजु, बालकुमारीइ च्वंगु बालकुमारि देगः, लगंख्यलय् च्वंगु न्हूपुखूया पुनःनिर्माण यायेत्यंगु खः ।                                                         यल मनपाया प्रमुख चिरिबाबु महर्जनं थुपिं दक्वं सम्पदा यल मनपाया १०२ क्वःगु स्थापना दिवसया दिंकुन्हु पुनःनिर्माण यायेगु जानकारी बियादीगु दु । वय्कःयाकथं बालकुमारी देगः पुनःनिर्माणया निंतिं आवश्यक विस्तृत परियोजना प्रतिवेदन (डीपीआर) तयार यायेगु ज्या जुयाच्वंगु दुसा लगंख्यःया न्हूपुखूया निंतिं छगूत्या करोड बजेट नं विनियोजन यायेगु ज्या जुइधुंकूगु दु । यल मनपां धार्मिक सम्पदा बाहेकं सार्वजनिक महत्वया लागाय् नं निर्माणया ज्यायात तीव्रता बिया वयाच्वंगु दु । यल मनपां लः व हरियालीजन्य परियोजना अन्तर्गत जावलाख्यलय् न्यागू थासय् उद्यान निर्माण यानाच्वंगु दुसा लगंख्यः व कुमारिपाटीइ नं उद्यान निर्माण यायेगु तयारी जुयाच्वंगु दु । थुकथं हे यल महानगरया सुन्दरता अप्वयेकाः स्मार्ट सिटी दयेकेगु ल्याखं स्मार्ट मत जडान, साइकल लेन, हरियाली प्रवद्र्धनया निंतिं आवश्यक तत्वया निंतिं थापाथलीस्थित बागमति तांनिसें सातदोबाटोतक स्मार्ट सतक मत तयेगु ज्या लिपांगु चरणय् थ्यंगु नगर प्रमुख महर्जनया धापू दु । महानरवासीयात कर व नक्सा पासलिसें मेमेगु सेवा सुविधाया निंतिं अनलाइन प्रविधिपाखें सुविधा बीगु व्यवस्था नं यल मनपां यायेत्यंगु दु । थ्व झ्वलय् यल मनपा दुनेया ७९ द्वः खा छेँयात ब्लब नं. तयेगु निंतिं जुयाच्वंगु अध्ययन नं क्वचायेधुंकूगु दु ।"
https://nepalbhasatimes.com/35143,संस्कृति,११४० अनलागा द्वादशी ,पचली जात्राय् विधि जक पूवंकीगु,"येँ (नेपालभाषा टाइम्स) – थुगुसी पचली भैरव द्यःया जात्रा न्हापा न्हापा थें तःजिक मजुइगु जूगु दु । थुगुसीया जात्रा विधि पूवंकेत जक याइगु खँ जात्रा व्यवस्थापन समितिया दुजः लिसे १२ वडाया सदश्य पुष्प प्रजापति (नातिं) ‘नेपालभाषा टाइम्स’ यात कनादीगु दु ।                                                         वय्कःया कथं वइगु कार्तिक १ गते द्यःयात पुँया थाय् यंकेगु ज्या जुइ । वयां लिपा कार्तिक ४ गते थकु जुजुया थाय् पुजा कयाः द्यःयात गमय्बि ज्याकेगु ज्या जुइसा ५ गते द्यःयात गमं थनाः परम्परागत लँपु जुयाः हनुमानध्वाखाय् यंकाः पुजा फयेकेगु ज्या जुइ । हनुमानध्वाखा पुजा कयाः वयेधुनेवं भैरव द्यःयात पाःलाःया छेँय् यंकाः जात्रा क्वचायेकी । जात्राया विधि पूवंकूसां जात्राया इलय् बाजं खलः व मिसा खलःपिं दुमथ्याइगु खँ वय्कलं कनादीगु दु । द्यः जात्रा यायेगु झ्वलय् नं पीसीआर परीक्षण यानाः नेगेटिभ दुपिं झिंन्याम्हेसित जक द्यः क्वबिके बीगु जानकारी नं वय्कलं बियादीगु दु । जात्रा व्यवस्थापन समितिया अध्यक्ष बालकृष्ण डंगोल जात्रा मयासें मगाःगु जुयाः जात्रा न्ह्याकेत्यनागु खँ कनादिसें धयादीगु दु, ‘आः द्यःयात यंगालय् तयातःगु दु, थुगुसी द्यःयात दलाछि पाःलाःया छेँय् तये हयेमाः, अथे जुयाः तप्यंक द्यः पालाःया छेँय् यंकेगु खँ जुइमखु, उकिं माःगु विधि पूवंकेगु ज्या जुइ ।’ वय्कःया कथं थुगुसी जात्राया झ्वलय् रुद्र विनायक नाय्खिं बाजं छज्वः व गथु बाजं जक दइ । मेमेगु बाजंयात थुगुसी मवयेत इनाप यायेधुनागु खँ नं वय्कलं कनादीगु दु । कोरोना भाइरस संक्रमणया कारणं हुलमूल जुइके मबित थःपिसं सार्वसाधारण जनतायात आह्वान यायेगु धुनागु जाकारी नं वय्कलं बियादीगु दु । पचली भैरव द्यःया लिसें रुद्रविनायक गणेद्यः व आजु अजिमाया जात्रा जुइगु जानकारी नं वय्कलं बियादीगु दु । सिकालीइ नं जात्रा शुरु थ्वहे झ्वलय् यलया सिकाली अजिमाया जात्रा नं शुरु जूगु दु । म्हिगः देय् थाकुलिया छेँय् नं विशेष पुजा लिपा अजिमायात सिकाली ख्यलय् यंकूगु खः । थुकथं प्यन्हु तक देय् थाकुलिया छेँय् नं सिकाली ख्यलय् द्यः हयेमाःगु चलन दु । प्यन्हु लिपा पुजारी मचा गुथिपाखें ज्या यायेमाःगु परम्परा दु । थ्व स्वयां न्ह्यः म्हिगः पुजारी मचा गुथिपाखें देय् थाकुलियात पुजाज्वलं दुगु ख्वल्चा हस्तान्तरण याःगु खः ।"
https://nepalbhasatimes.com/37000,संस्कृति,???? ???????? सप्तमी,भुइजःसि नारांद्यः दर्शनया निंतिं खुल्ला,"येँ (नेपालभाषा टाइम्स) – भुइजःसिं नारांद्यःया सर्वसाधारणया दर्शनया निंतिं म्हिगःनिसें खुल्ला याःगु दु । कोरोना संक्रमणया जोखिमया कारणं वंगु चैत ११ गतेनिसें बन्द जुयाच्वंगु देगः म्हिगःनिसें सर्वसाधारणया निंतिं खुल्ला याःगु खः ।                                                         बागमति प्रदेशसभा सदस्य दीपक निरौला व बुढानीलकण्ठ नगर पालिकाया प्रमुख उद्धवप्रसाद खरेलं मंकाःकथं भुइजःसि नारांद्यः दर्शनया निंतिं खुल्ला यानागु घोषणा यानादीगु खः । उगु देगः सर्वसाधारणयात दर्शनया निंतिं बन्द यानातःगु खःसां न्हिथं जुइमाःगु नित्य पुजा, आरती व मेमेगु धार्मिक गतिविधि धाःसा नियमित रुपं जुया वयाच्वंगु खः ।"
https://nepalbhasatimes.com/35047,संस्कृति,११४० अनलागा नवमी,लानिपुखली न्यय्छगू पुखूया लः तइगु,"येँ (नेपालभाषा टाइम्स) – लानिपुखुलिइ न्यय्छगू पुखूया लः तयेगु तयारी जुयाच्वंगु खँ पुरातत्वविद् इन्जिनियर राजुमान मानन्धरं ‘नेपालभाषा टाइम्स’ यात कनादीगु दु । वय्कःया कथं स्वनिगःया थीथी कुण्ड लिसें रारा ताल, सिलु, सप्तकोशी, नारायणी, बाराह क्षेत्र निसें नेपाःया प्रसिद्ध तीर्थस्थलया लः हयेगु निंतिं थीथी निकाययात पौं छ्वयेधुनागु जानकारी नं बियादीगु दु ।                                                         तर भारतया थीथी प्रसिद्ध खुसीया लः धाःसा तत्काल हयेगु ज्या मजुइगु खँ नं वय्कलं कनादीगु दु। वय्कःया कथं भारतया थीथी प्रसिद्ध तीर्थस्थल व समुन्द्रया लः हयेगु ज्या लिपा जक जुइफइगु खँ कनादिसें शिलापत्रया कथं गंगासागर नेपालय् नं दुगु व भारतय् नं दुगुलिं जनकपुरय् च्वंगु गंगा सागरया लः धाःसा हयेगु तयारी जुयाच्वंगु दु । थ्वहे वइगु कार्तिक १ गते सम्भवत राष्ट्रपति विद्यादेवी भण्डारीपाखे लानिपुखूया उलेज्या यायेगु तयारी जुयाच्वंसां नं ई मिले मजुयाच्वंगुलिं वयां लिपा कार्तिक ६ वा ७ गते पाखे उलेज्या जुइफइगु जानकारी नं वय्कलं बियादीगु दु। लानिपुखू दयेकेगु फुक्कं ज्या क्वचायेधुंकूगु दुसा आः छु छुं सरसफाई व मत तयेगु ज्या जक ल्यँ दनिगु खँ नं वय् कलं कनादीगु दु । जुजु प्रताप मल्लं नेपाल संवत ७९० सं दयेकेगु ज्या क्वचायेकूगु लानिपुखू वंगु २०७२ सालया भुखाचं क्षति जूगु खः । भुखाचं क्षति जूगु लानिपुखूयात राणाकालय् बुर्जा शैली पुनर्निर्माण याःगु खःसा आः हाकनं ग्रन्थकुट (शिखर शैलीं) पुनर्निर्माण याःगु खः ।"
https://nepalbhasatimes.com/35111,संस्कृति,११४० अनलागा एकादशी,अष्टमातृका व मानमानेश्वरीया खड्ग जात्रा मजुइगु,"यल (नेपालभाषा टाइम्स)  मोहनि नखःया इलय् थन न्यायेकीगु अष्टमातृका व मानमानेश्वरी द्यःया खड्ग जात्रा मजुइगु जूगु दु। जात्राया इलय् आपालं हुलमुल जुइगु व थुकिं यानाः कोरोना संक्रमणया खतरा दुगु धासें थुगुसी जात्रा संचालन मयासे विधिवत रुपं पुजा जक याइगु जूगु दु ।                                                         यल महानगरपालिकाया प्रवक्ता राजु महर्जनं छगू विज्ञप्ती जारीयासें नखःचखः, जात्रा, पर्वया इलय् हुलमुल जुइगु व बाजं थायेगु, न्ह्यइपुकेगु ज्या जुइगुलिं थुगुसी उकथंया छुं नं ज्या मयायेगु खँ धाःगु दु। धार्मिक परम्पराकथं न्ह्याना वयाच्वंगु विधिवत पुजायात जकनिरन्तरता बीगु नापं छुं नं कथंया उत्सव मयायेगु निर्णय गुथि संस्थान, यल, जात्रापर्वलिसे सम्बन्धित सरोकारवाला संस्थालिसे बैठक च्वना निर्णय यानागु विज्ञप्तीइ धयातःगु दु ।"
https://nepalbhasatimes.com/35007,संस्कृति,११४० अनलागा सप्तमी,चीभाः चैत्य संस्थापाखें वाच डे हन,"येँ (नेपालभाषा टाइम्स) – स्वनिगःलिसें नेपाःया चीभाः व चैत्य संरक्षण, संवद्र्धन व प्रवद्र्धन यायेगु तातुनाः नीस्वनातःगु चीभाः चैत्य संस्थापाखें वंगु शनिवाः ‘वाच डे-२०२०’ हन । वर्ल्ड मोनुमेन्ट्स फन्डलिसेया सहकार्यय् चीभाः चैत्य संस्थां सम्पदा संरक्षण व महत्वयात प्रवद्र्धन यायेगु ल्याखं वाच डे-२०२० हंगु खः ।                                                         वर्ल्ड मोनुमेन्ट्स फन्ड विश्वया चीभाः चैत्य थेंज्याःगु ऐतिहासिक, धार्मिक, सामाजिक व सांस्कृतिक महत्वया सम्पदा संरक्षणया निंतिं सक्रिय जुयाच्वंगु अन्तर्राष्ट्रिय संस्था खः । थ्व हे वल्र्ड मोनुमेन्ट्सं थुकथंया महत्वपूर्णगु सम्पदाया नं संरक्षण याना तयेमाःगु आवश्यकतायात वाःचायेकाः स्वनिगःया चीभाः चैत्ययात ‘वाच लिस्ट-२०२०’ या धलखय् दुथ्याकूगु संस्थां जानकारी बिउगु दु । वर्ल्ड मोनुमेन्ट्सं फन्डं सम्पदा सरक्षणय् ज्या याना वयाच्वंगु संस्था स्वनिगःया चीभाः व चैत्ययात थःगु ‘वाच लिस्ट-२०२०’ लय् सरंक्षण याना तयेमाःगु महत्वपूर्णगु सम्पदाया धलखय् दुथ्याकूगु संस्थाया सचिव अमर तुलाधरं ‘नेपालभाषा टाइम्स’ यात कनादिल । चीभाः व चैत्यत स्वनिगःनापं थीथी थाय् व अनया वासिन्दातय् निंतिं पुरातात्विक, ऐतिहासिक, सामाजिक व आर्थिक रुपं नं अतिकं महतवपूर्णगु सम्पदा जूगु वय्कलं कनादिल । थज्याःगु चीभाः व चैत्यनापं संस्कृतिं यानाः हे स्वनिगःयात देगःया देगलं जाःगु सहर नां बिउगु जक मखसे स्वनिगः छगू म्वानाच्वंगु संग्रहालय नं जूगु वय्कःया धापू दु । फन्डं नेपाःया चीभाः व चैत्ययात महत्व बियाः हे वाच लिस्टया धलखय् दुथ्याकूगुलिं वंगु शनिवाः उकथं वाच डे हनेज्या याःगु खः । वाच डे हनेगु झ्वलय् संस्थाया सीमित दुजःपिं मुनाः स्वयम्भू महाचैत्य लगायत स्वयम्भू जःखः च्वंगु चीभाः व चैत्य सुचुकुचु याःगु खः । सचिव तुलाधरं कनादीकथं कोरोना महामारीयात ध्यानय् तयाः समाजिक दूरी सतर्कता नालाः करिब २५ म्ह जक मुनाः स्वयम्भूया चीभाः चैत्य सुचुकुचु यायेगु नापं अन वःपिं सर्वसाधारणयात चीभाः व चैत्यया महत्व बारे जानकारी बीगु, प्रवद्र्धनात्मक सामग्रीलिसें मास्क नं वितरण याःगु खः । लिच्छवीकाल स्वयां न्हापानिसें दुगु चीभाः व चैत्य स्वनिगलय् जक २५००या हाराहारीइ दुगु संस्थाया अनुमान दु ।"
https://nepalbhasatimes.com/37138,संस्कृति,???? ???????? त्रयोदशी ,ग्वलय् ख्वपया नवदुर्गा द्यःया गंप्याखं,"येँ (नेपालभाषा टाइम्स) – ख्वपया नवदुर्गा द्यःया गंप्याखं येँया ग्वलय् (जयबागेश्वरीइ) क्यनेगु ज्या जूगु दु । थुगुसी कोरोना भाइरस संक्रमणया जोखिमया कारणं सीमित व्यक्ति उपस्थितिइ नवदुर्गा द्यःया गंप्याखं क्यनेगु ज्या जूगु खः ।                                                         ख्वपया नवदुर्गा द्यःया गंप्याखं दँय्दसं थिंलाथ्व नवमिकुन्हु ग्वल देशय् वयाः प्याखं क्यनाः मोक्षदा एकादशिया दिंकुन्हु लिहां वनीगु चलन दु । मल्लकालीन इलय् जुजु रणजीत मल्लया पालय् शुरु जूगु धयातःगु नवदुर्गा द्यःया गंप्याखनय् नवदुर्गा, भैरव, गणेश लगायत थीथी द्यःपिं दुथ्यानाच्वंगु दु । प्याखं क्यनेगु निंतिं ख्वाःपाःसहित नवदुर्गा द्यः गंछिं ख्वपया लाय्कूनिसें ग्वल देय्तक न्यासि हे वयेगु चलन दु । थुकथं न्यासि वयेगु झ्वलय् ताँ पुलेमाःगु दुसा तां मवँसे खुसि हे छिनाः वनेमाःगु नियम दुगु ग्वल देय्या संस्कृति विषयया अध्ययेता मुकुन्दराज वैद्यं कनादिल । प्याखं क्यनेत ख्वप लाय्कूनिसें न्यासि वयेगु झ्वलय् त्रिभुवन अन्तर्राष्ट्रिय विमानस्थलया रनवेपाखें वनेगु व उगु हे लँपु जुयाः लिहां वयेगु याइ । थौं स्वयां निसःदँ न्ह्यः पुलांगु गंप्याखंया लँपुइ विमानस्थल निर्माण जूसां नं उगु हे लँपु जुयाः वये वने याना वयाच्वंगु खः । ग्वल देशय् प्याखं क्यनेगु झ्वलय् नवदुर्गा द्यः गंछिं नवमि व दशमि निन्हु निचा जयबागेश्वरीस्थित नवदुर्गा द्यःया दबू न्ह्यःने च्वंगु द्यःछेँय् च्वनेगु याइ । प्याखं क्यनेगु निंतिं न्हापा लिपा जूसा निसः स्वयां अप्वः गणया जःपिं वयेगु यानाच्वंगु खःसा थुगुसी कोरोना महामारीया कारणं न्यय्म्हेसिया ल्याखय् जक वयाः विधि पूवंकेगु ज्या जूगु खः । जयबागेश्वरीइ वयेधुंकाः द्यःगंछियात पशुपति अमालकोट कचहरीपाखें बलिसहित पुजा बीगु परम्परा दु ।"
https://nepalbhasatimes.com/42724,संस्कृति,???? ??????? त्रयोदशी ,तःचतं गुथि व मरुसतःया स्वापू,"                                                         उर्मिला ताम्राकार तःचतं गुथि धयागु मरु पिगंननि, काष्ठमण्डप नगरया ताम्राकार (तवः)तय्सं द्वलंद्वः दँ न्ह्यःनिसें थौंतकं मदिक्क न्ह्याका वयाच्वंगु पञ्जरां गुथि खः । ‘पञ्जरां’ नेपाल मण्डलय् नेवाः बौद्धतय्सं दानया हे नामं हनीगु छगू अतिकं महत्वपूर्णगु मौलिक नखः खः । थ्व नखः यलय् गुंलाथ्व अष्टमीखुन्हु न्यायेकीगु खःसा येँ, किपू, थिमि, ख्वप व भ्वँतय् गुंलागा त्रयोदशिकुन्हु न्यायेकी । अथेहे स्वनिगलं पिने पाल्पा, तानसेन, पोखरा व तिब्बतया मुख्य केन्द्र ल्हासाय् तक नं थ्व हे न्हिकुन्हु पञ्जरां नखः न्यायेकीगु चलन दु । थ्व नखःकुन्हु शाक्यभिक्षु तथा वज्राचार्य सर्वसंघया कुलपुत्रपिंसं पञ्जरां काः वइगु खः । प्रवज्या सम्बरया अभिषेक कयातःगु मदुपिंसं पञ्जरां काःवये दइमखु । शाक्य, बज्राचार्य, तथा सकल नेवाः बौद्ध जयमांपिंसं दान बीगु याइ । थुगु दिनय् सकल बौद्धतय्गु छेँखा छेँखापतिं, बाहा बहिलिइ, दुवातय् दानशाला हे दयेकाः दिपंकर बुद्ध, बोद्धिसत्व, लोकेश्वर, तारा, करुणामय, बसुन्धरा, शाक्यमुनि बुद्धया प्रतिमा, फुलदानी गुलुपाः पौभाः आदि झःझः धायेक ब्वयाः दान बिइगु सामग्री दक्वं तयार यानातइ । थ्वकुहु विशेष यानाः दान बिइगु सामाग्री धयागु जाकी, वा, छ्व, माय्, कय्गू, हलः, बलः, गुलः, सूमरी, फलफुल, अम्बः, चि आदि खः । थ्व बाहेक थौंकन्हय् मेमेगु बस्तुत चकलेट, सिसाकलम, डटपेन, रुमाल, आदि अनेक बस्तुत नं बिइगु चलन दु । ‘पञ्जरां’ शब्दया उत्पत्ति तथा शाब्दिक अर्थयात कयाः विद्वानवर्गपिंसं थःथःगु धारणा न्ह्यब्वयातःगु दु । गथेकि पञ्जदां, पिण्डजादान, पङजादान, पञ्जादान, पञ्जरां, पञ्चदान आदि । गुम्हेसिनं पृथ्वीलय् उत्पन्न जूगु जाकी, बूबः, फलफुल आदि वस्तुत दान याइगुलिं पञ्जदान धाःगु खः धकाः धयातल । ‘पं’ या अर्थ ‘चा’, ‘ज’ या अर्थ ‘उत्पन्न’, चां बुया वःगु अन्न दान बिइगु जुया पंजदानं धाइगु व पंजदानं पञ्जरां जूवंगु खः । पं. बद्रीरत्न बज्राचार्ययाकथं पूजा, भोजन, पान, वासः, व न्हिंन्हिं ज्याख्यलय् माःगु न्याताजि बस्तु दान याइगुलिं पञ्चदान धाःगु खः । हेमराज शाक्यजुयाकथं भिंगु मार्सी जाकिया खीर दयेकाः श्रद्धापूर्वक थःगु ल्हातिं आर्य संघयात दान बिइगुलिं पञ्जादां धाःगु खः । बुद्धकालिन इलय् उपासक–उपासिकापिंसं श्रद्धापूर्वक बुद्ध नापं भिक्षुसंघपिंत थःगु ल्हातं भोजन, चीवर, शयनासन व वासः दान याइगु चलन दु । पञ्जरांया दिनस मरुया तवःतय्सं मरुसतः व सिँल्यं सतःया दथुइ च्वंगु चकंगु थासय् तःधंक सिँयागु दानशाला (मण्डप) दयेकाः सरुवा जाकि, ध्यबा, बूबः अले तःधंगु चतनं तुयाः जा थःगु ल्हातं दान बिइ । अथे जुयाः थुकियात तःचतं धाइगु खः । थुगु दान कायेत येँ, यल, ख्वप, किपु , नाला व बुँगं निसेंया शाक्य बज्राचार्यपिं वयेमाः । नाला, बुङ्गमति, किपू व जनबहाया करुणामयपिंत अनिवार्यकथं निसलाः दान बिइमाःगु नं चलन दु । थुगु थासंनिसें पांजुपिं थन वया दानशालाय् सहभागि जुइगु खः । पिगंननीया सकल कवःपिंसं थ्व मण्डपय् वयाः दानप्रदान यायेमाःगु जुल । थ्व गुथि न्यायेकेत न्यान्हु माःगु जुल । दकलय् न्हापां गुंलाथ्व पारुकुन्हु ताडपत्रय् च्वयातःगु अष्टस्राहसिका प्रज्ञापारमिता सपूmयात गुरुजुं पूजा यानाः प्रारम्भ याइ । थ्व सफुलिइ ‘मतह देव’ धयाम्ह जुजुया पालय् आडो सालय् (?)च्वकागु खँ उल्लेख जुयाच्वंगु दु । थ्व प्रज्ञापारमिता सपूm गुंला लच्छि ब्वनाः क्वचायेकीगु खः । गुंलागा द्वादशीकुन्हु दान यायेत माःगु सामानत फुक्क स्वनाः विधिवत पूजा यानाः जा थुइ अले बहनी गुथियारपिं च्वना छ्वय्लाभू याइ । त्रयोदशिकुन्हु दानशालाय् थ्व हे जा दानप्रदान जुइ । थ्व जा तसकं वासः लगे जू धकाः तापाक तापाकंनिसें मनूत वयाः काःवइगु चलन यद्यपि थौं तक नं दनि । थुकुन्हु सिँयागु दानशाला हे ग्वयाः नीसी यानाः, शुद्धगु वसतं पुनाः छुं हे मनसे न्हिच्छि तक हे छम्हेसिनं दान यानाच्वनी । अन्तय् पूmबरे वयेकाः बाकि दनिगु जाकि दक्वं दान यानाः दानया ज्या क्वचायेकी । चतुदर्शीकुन्हु सकल गुथियारपिंत खीर भ्वय् नकी । अनं गुंलागा पारुकुन्हु ल्याःचाः स्वयाः धुंकी । अले मेगु दँया निंतिं पाःब्व लःल्हानाः तःचतं गुथि क्वचायेकी । थुगु पञ्जरां गुथि व मरुसतः(काष्ठमण्डप)या दथुइ तसकं तःधंगु स्वापु दयाच्वंगु दु । तःचतंया लागि दान यायेत मरुसतलय् च्वनाः जा थुइमाःगु जुल । दानशाला दयेकीगु सिँग्वं नं न्हापा थन हे तयातइगु खः । थुकिया संरचना गुलि पुलां तःचतंगुथि नं उलि हे पुलां धयागु खनेदु । थुकिया ल्याःचाः च्वयातःगु यक्व हे ताडपत्रंपाखें थ्व खँ स्पष्ट जू । मरुसतः गुबले निर्माण जुल धयागु खँय् विवाद खनेदु । २०७२ सालया तःभुखाय् लिपा डरहम विश्वविद्यालयया प्रोफेसर रोविन कनिघमया नेतृत्वय् जूगु पुरातात्विक सर्भेक्षणय् नं थ्व मरुसतःया जग नीनिसः दँ पुलां जूगु खँ वैज्ञानिक प्रमाण लूगु दु । थुकिया पुरातात्विक उत्खनन व अनुसन्धानं थ्व मरुसतःया संरचनाया थौंया स्वरुप छक्वलं बने जूगु मखु धयागु खँ नं पुष्टि जूगु दु । थीथी कालखण्डय् थुकिया जिर्णोद्धार जुयाच्वंगु खँ पुष्टि जूगु दु । पाँचौं शताब्दी सातौं शताब्दी, नवौं शताब्दी व एघारौं शताब्दी पाखे पुनिर्माणया ज्या जूगु खँ पुष्टि जूगु दु । नवौं शताब्दीया इलय् नेपाल सम्बत सुरु जूगु खः । थ्व हे इलय् मरुसतःया जिर्णोद्वार जूगु अले थुगु पञ्जरां कुन्हु न्यायेकीगु मरुया ताम्राकारतय्गु तःचतं गुथिया तसकं पुलांगु छगः खासिइ जिर्णोद्वार ने. सं. १ धकाः च्वयातःगु विचारनीय खँ जुल । थौंकन्हय् मरुसतःयात काष्ठमण्डप धायेगु याना वयाच्वंगु दु । नापं नेपाया राजधानी थ्व हे काष्ठमण्डपया नामं काठमाडांै धकाः प्रचलित जुयाच्वंगु दु । देवमाला वंशाबली कथं श्री लक्ष्मी नरसिंहया पालय् ने. सं. ७१५ सालय् मदुसतल निर्माण जूगु धकाः उल्लेख यानातःगु दु । थ्व इलय् थ्व थाय् तसकं सुन्दर जुयाच्वंगु जुल । झंगःपंक्षी, नाना स्वां सिमात दुगु साप हे न्ह्यइपुसे च्वंगु वनखण्ड जुयाः थ्व थाय्यात मधुवन धाइगु जुयाच्वन । अथे जुया? थन निर्माण जूगु सतःयात मधुसतः धाःगु हँ । लिपा वनाः मधु सतलंं मदु सतः, अनं मरु सतः जूवन धयागु खँ जिं न्यनातयागु खः । थीथी इलय रचना जूगु नामसङ्गीत, परमार्थनामसङ्गीत, शतशाहस्रिका प्रज्ञापारमिता थेंज्याःगु धार्मिक ग्रन्थ, थीथी थासय् च्वंगु अभिलेखय् काष्ठमण्डप छगू नगरया रुपय् उल्लेख जुयाच्वंगु खनेदु । पञ्जरांखुन्हु मरुइ ग्वइगु सिँयागु दानशाला अर्थात काण्ठमण्डप पाखें हे शहरया नां काठमाडौं जूवंगु धाइ । ने. सं. ६०५ (वि.सं.१५३१) या मरुसतलय् च्वंगु ताम्रपत्रय् ‘विष्णु मत्याः पूब्र्वकूले इहैव स्थाने श्री काष्ठमण्डप नगरे’ अर्थात विष्णुमतिया पूर्व किनारा अवस्थित थ्व हे श्री काष्ठमण्डप नगरय् धयागु उल्लेख जुया च्वंगुलिं नं थ्व नगर धयागु पुष्टि जू वं । अथे हे थ्व छगू नगरया कथं मेमेगु यक्व धार्मिक ग्रन्थय् नं उल्लेख जुयाच्वंगु झीसं खंकेफु । काष्ठमण्डप व तःचतं गुथिया तसकं घनिष्ठ सम्बन्ध दुगु जुल । तःचतं गुथि नेपालय् गुबलय्निसें प्रचलनय् वल धकाः थ्याक्क धाये मफुसां थ्व नखः प्राचीनकालंनिसें हे हना वयाच्वंगु पक्का खः । थौँकन्हय्या मरु सतः दुगु थासय् यक्व न्हापा तःधंगु महाविहार दुगु खँ जिं न्यना तयागु दु । भाजु जोन के. लकं नं ‘बुद्धिष्ट मोनाष्टरिज अफ नेपाल’ नांया थःगु सपूmतिइ थन काष्ठमण्डप धैगु विहार दुगु खँ उल्लेख याना तःगु दु । थ्व हे लागाय् पद्मपाणि लोकेश्वरया क्वाःपा छेँ, मञ्जुश्री, महाँकाद्यः, गनेद्यः, अमिताभबुद्ध दुगु तोरण, प्रवेशद्वारय् ततःधंपि सिंहत, गःकुटी (गन्धकुटी) आदि दुगुलिं थन न्हापा तःधंगु हे विहार दुगु जुइमाः धकाः धायेथाय् लँ दु । अथे जूगुलिं न्हापांनिसें हे थनया महाविहारय् दानशाला (काष्ठमण्डप) दयेकाः पञ्जरां विइगु चलन दुगु जुइमाः धका धायेछिं । देवमाला वंशावलिकथं ‘राजा विक्रमसेनं दक्षिण देशं षट्शास्त्री महेश्वर थाकुर झिके यानाः वइगु समतिं कलिगत २९७३ रे बौद्धमार्गितसें श्रावण शुद्धि पारुंनिसें भाद्र बदि ३० तक बौद्ध याता अले बदि १३ (त्रयोदशि) दिन अन्नदान याकेगु चलन दयेका बिउगुंलि व दिन कुन्हु मरुत्वालय् प्यंगः घोंसिँया मण्डपय् च्वना अन्न दान यायेगु रीत चले जूगु । लिपा बृषभदेव जुजुया पालय् गुठी तयाः स्थिति बाँधे यानाः रीत समेत चले याना ब्यूगु यद्यपि चले जुयाच्वंगु दु । थ्व त्वाले सिँयागु दबलि (मण्डप) दुगुलिं काठमाडौ धका नां प्रख्यात जुल’ । थुकथं मरुसतः(काष्ठमण्डप) व तःचतं (पञ्जरां) गुथि नापया सम्बन्ध प्राचिनकालंनिसें दुगु व थांै तक नं निरन्तर रुपं न्ह्याना च्वंगु जुल । सन्दर्भ सामाग्री ‘काष्ठमण्डप’ संक्षिपत परिचय, रमेश जंग थापा देवमाला वंशावलि John k. Loke SJ. “ A survey of the Baha and Bahi of the Kathmandu Vally ” तःचतं गुथिया अप्रकाशित श्रोत न्यनेकने"
https://nepalbhasatimes.com/48179,संस्कृति,११४२ गुंलागा तृतीया,थिमिया भैलः प्याखं शुरु,"थिमि (नेपालभाषा टाइम्स)- थनया मल्लकालीन तान्त्रिक भैलः प्याखं वंगु शनिवाःनिसें शुरु जूगु दु । थ्यंमथ्यं पीन्यादँ तक बन्द जुयाः लोपोन्मुख जुइगु अवस्थाय् थ्यनेधुंकूगु प्याखं स्थानीयतय् पहलय् हाकनं शुरु जूगु खः । शुक्रवाः बहनि ८ ताः इलय् मध्यपुर थिमिया लाय्कुलिं पिहां वयाः बालकुमारी देगः न्ह्यःने प्याखं क्यंगु खः ।                                                         उगु इलय् मध्यपुर थिमि नगरपालिकाया ब्वनाय् झायादीम्ह उपराष्ट्रपति नन्दबहादुर पुननं उगु ऐतिहासिक तान्त्रिक भैलः प्याखं अवलोकन यानादीगु खः । नगरपालिकाया ब्वनाय् प्याखं स्वयेत झायादीम्ह उपराष्ट्रपति पुनं घौछितक प्याखं स्वयादीगु खः । न्हापां दबुलिइ च्वनाः प्याखं स्वयादीम्ह उपराष्ट्रपति पुन लिपा दबुलिं कुहां वयाः हे प्याखं स्वयादीगु खः । गुंपुन्हिया कन्हय्कुन्हुनिसें प्यचातक थिमिया थीथी त्वालय् लाय्कू भैलः प्याखं क्यनेमाःगु परम्परा दु । लाय्कू भैलःलिसें थुगुसी दिगु त्वालय् महाकाली, बोडेय् नीलबाराही, इन्द्र अप्सरा, भस्मासुर व अष्टमातृकाया गंप्याखं नं क्यनाच्वंगु दु । कोरोना भाइरस संक्रमणया कारणं निदँ संचालन याये मफुसां व स्वयां न्ह्यः स्थानीय ल्याय्म्हतय् सक्रियताय् थ्व प्याखं हाकनं संचालन याःगु खः । धाः बाजनय् ३२ गू तालय् हुइकीगु थ्व प्याखं थीथी त्वालय् धाःसा निगू निसें स्वंगू तालय् जक प्याखं क्यनेगु याना वयाच्वंगु दु । उकीमध्ये थिमिया नासः द्यःया न्ह्यःने थ्व प्याखं अनिवार्य रुपं क्यनेमाः । थ्व हे झ्वलय् प्याखंया प्रवद्र्धन यायेगु नापं आन्तरिक व बाह्य पर्यटक दुकायेगु ल्याखं मध्यपुर पर्यटन विकास व प्रवद्र्धन फोरम नं गठन याःगु दु । फोरमं संस्कृति, पर्यटन तथा नागरिक उड्डयन मन्त्री, सामान्य प्रशासन मन्त्री बागमति प्रदेशया पर्यटन मन्त्री लगायतयात नं प्याखं स्वयेत औपचारिक रुपं ब्वंगु दु ।"
https://nepalbhasatimes.com/48031,संस्कृति,११४२ गुंलाथ्व अष्टमी,म्याग्दीया बेनीइ नं लाखे पिथन,येँ(नेपालभाषा टाइम्स)- म्याग्दीया सदरमुकाम बेनीइ नं लाखे प्याखं पिथंगु दु । बेनीइ नं वंगु गुंलाथ्व पंचमि (नागपंचमि) मंगलवाःकु लाखे प्याखं पिथंगु खः ।                                                         येँय् मूलतः यँयाः कुन्हु मजिपाः लाखे पिथनेगु चलन दुसा येँय् नं पिने नेवाःतय् ख्वातुगु वस्ती दुगु थीथी जिल्लाय् धाःसा गुंलाया इलय् लाखे पिथनेगु याना वयाच्वंगु दु । बेनीइ गथांमुगःकुन्हु परापूर्वकालय् समाजयात अतिकं दुःख बिउम्ह भूतया प्रतीककथं कयातःम्ह गथांमुगःयात म्याग्दी खुसि व कालीगण्डकीया दोभानय् वायेधुंकाः लाखे प्याखं पिथनेगु याना वयाच्वंगु दु । बेनीइ करिब ३०० दँ न्ह्यवंनिसें नेवाः च्वना वयाच्वंगु धइगु इतिहास दुसा अन लाखे प्याखंया इतिहास नं उलि हे पुलां । बेनीइ २५० दँ न्ह्यःनिसें लाखे प्याखं पिथना वयाच्वंगु अनया स्थानीयतय्सं धाःगु दु । स्थानीय नेवाः न्ह्यलुवा सुविन श्रेष्ठं लाखे प्याखनय् गुंगू पुस्ता न्ह्यवंनिसें आःतक नं व हे छपाः ख्वाःपाः प्रयोग याना वयाच्वंगु खँ कनादीगु दु । ईकथं लाखे जुइम्ह मनू हिला वनाच्वंसां लाखेया निंतिं प्रयोग जुइगु ख्वाःपाः धाःसा लाखे प्याखंया इतिहास थें पुलां जूगु वय्कलं धयादीगु दु । बेनी नगरपालिका ७ वडाअध्यक्ष रमेश श्रेष्ठं देय्न्यंकं मेमेगु थाय्या ख्वाःपाः स्वयां बेनीया लाखे ख्वाःपाः बिस्कं जूगु नापं विशेष आकर्षण नं दुगु धयादीगु दु ।
https://nepalbhasatimes.com/48022,संस्कृति,११४२ गुंलाथ्व सप्तमी,संखुवासभाय् लाखे जात्रा,"येँ (नेपालभाषा टाइम्स)÷प्रदेश नं १या संखुवासभाय् लाखे जात्रा शुरु जूगु दु । नेवाः समुदाय दुने अतिकं महतवपूर्ण पर्वमध्ये छगू थनया लाखे जात्रा नागपंचमिनिसें शुरु जूगु खःसा कृष्ण जन्माष्टमितक न्ह्याइ ।                                                         वंगु छुं दँ थुखे कोरोना संक्रमण व थीथी कारणं लाखे पिथनेगु ज्या दिनाच्वंगु खःसा थुगुसी थीथी थासय् च्वंगु भिंद्यःया देगलय् विधिवत पुजा यानाः लाखे प्याखं पिथंगु खः । स्थानीय ल्याय्म्हतय्सं खास चिउताः मक्यंगुलिं यानाः लिपांगु इलय् लोप जुइगु अवस्थाय् थ्यंगु लाखे प्याखंया नेवाः देय् दबू संखुवासभाया संयोजनय् हाकनं पिथनेगु ज्या जूगु खः । लाखे प्याखं संरक्षणया निंतिं हे देय् दबू संखुवासभाया संयोजनय् प्याखं पिथंगु खः । लिपांगु इलय् लाखे प्याखंप्रति न्हू पुस्ताया चिउताः म्हो जुया वंगुलिं थुगुसी देय् दबूया हे संयोजनय् प्याखं पिथनागु नेवाः देय् दबू संखुवासभाया नायः मय्जु सीता श्रेष्ठं कनादिल । संखुवासभा जिल्लाय् नेवाःतय् बाहुल्यता दुगु खाँदवारी, चैनपुर, सिभुवा, स्याबुन, तुम्लिङटार आदि थासय् थीथी क्लब, संघसंस्थापाखें लाखे प्याखं क्यनेगु याना वयाच्वंगु खःसा थुगुसी धाःसा देय् दबूया हे संयोजनय् प्याखं क्यनेगु वय्कलं कनादिल । जिल्लाय् थीथीकथंया लाखे प्याखं क्यनेगु याना वयाच्वंगु व थौंया न्हू पुस्तायात उकिया जानकारी मदुगुलिं लाखे प्याखंया महत्व कनेगु नापं उकिया प्रशिक्षण नं बीगु याना यंकल धाःसा न्हू पुस्ता थुखेपाखे आकर्षित जुइगु विश्वास स्थानीय पुष्पबहादुर श्रेष्ठं कनादिल । लाखे प्याखंया निंतिं आपालं खर्च माःगुलिं प्याखं क्यनेगु झ्वलय् आर्थिक संकलन नं यायेगु व उकियापाखें प्याखं क्यनेत लगे जूगु खर्च कटे यानाः ल्यं दुगु ध्यबा प्याखंयात माःगु हलंज्वलं न्यायेत खर्च याना वयाच्वंगु दु ।"
https://nepalbhasatimes.com/48274,संस्कृति,११४२ गुंलागा अष्टमी,नीलवाराही व भैलः प्याखं क्वचाल,"थिमि (नेपालभाषा टाइम्स)-मध्यपुर थिमि नगरपालिकाय् सापारु धुनेवं न्ह्याइगु भैलः प्याखं व बोडेया नीलबाराही प्याखं क्वचाःगु दु । स्वन्हु प्यचा तक क्यनीगु थ्व प्याखं बुधवाः सुथय् क्वचाःगु खः ।                                                         मध्यपुर थिमिया बोडेय् दँय्दसं सापारुया कन्हय् कुन्हु थीथी देव देवीया ख्वाःपाः पुनाः हुइकूगु नीलवाराही प्याखं स्वचा प्यन्हुतक थनया थीथी त्वालय् क्यंगु खः । सापारुया कन्हय्कुन्हु दुतियाया चान्हसिया इलंनिसें पंचमितक हुइकीगु नीलवाराही प्याखनय् छम्ह भैरव, प्यम्ह वाराही, प्यम्ह कुमारि, प्यम्ह सिंह, प्यम्ह गणेद्यः व द्वारपाल निम्ह यानाः मुक्कं १९ म्ह देवगण दइ । अथे हे थ्व प्याखंया निंतिं खुम्ह गुरु, प्रत्येक द्यःया निंतिं छम्ह छम्हया ल्याखं १९ म्ह ग्वाहालिमि नं दइसा प्याखं क्यनीगु इलय् थाइगु धाः, भुस्याः काहा, प्वंगा बाजनय् प्रत्यक्ष रुपं गुम्हेसिया सहभागिता दइ । बोडेया लाकुछेँ त्वालं शुरु जुइगु थ्व प्याखं लाछि, विष्णुघाट, महालक्ष्मीथान, भांगुत्वाः, खासि त्वाः नीलवाराही जुयाः हाकनं खासि त्वालं लाकुछेँय् थ्यंकाः क्वचायेकी । प्रत्येक त्वालय् प्याखं क्यनीगु इलय् स्थानीयतय्सं पुजा बीगु परम्परा दया वयाच्वंगु दु । नीलवाराही प्याखय् देवगणत निश्चित नियमय् च्वनेमाःसा थथे नियमय् च्वनेबलय् न्हिछिया १४ घौतक परम्परागत नियमय् च्वनेमाः । थ्व प्याखं ज्वःछि नये, त्वने यायेगु, फ्यतुइगु, सुं नापं नवायेगु, कुसां कुइगु, लाकां न्ह्यायेगु, खि, च्व तकं फाये मजिउगु नियम दु । थ्व हे झ्वलय् मल्लकाली तान्त्रिक लाय्कू भैलःप्याखं नं क्यनेगु क्वचाःगु दु । वंगु निदँ थुखे कोरोनाया कारणं औपचारिकताय् जक सीमित जूगु थ्व प्याखं थुगुसी धाःसा तःजिक संचालन जूगु दु । झण्डै प्यंगू दशकं मल्याक बन्द जुइधुंकूगु लाय्कू भैलःप्याखं स्थानीय ल्याय्म्हतय् सक्रियताय् हाकनं संचालनय् हःगु खः । गुंलागा दुतिया निसें न्ह्याःगु प्याखं पंचमिकुन्हु सुथय् क्वचाःगु खः । लाय्कू भैलः प्याखनय् भैरव निम्ह, दागिं अर्थात कुमारि निम्ह, ज्यापुगं छम्ह यानाः न्याम्ह दइ । थिमिया लाय्कुलिं पिहां वयाः दकलय्् बालकुमारि द्यःया न्ह्यःने क्यनेधुंकाः त्वाःत्वालय् प्याखं क्यंगु खः ।"
https://nepalbhasatimes.com/48619,संस्कृति,११४२ यंलाथ्व पुन्हि,येँयाः,"                                                         सन साय्मि म्हसीका नेवाःतय्सं दछियंकं न्यायेकीगु नखःचखः मध्येय् येँयाः नं छगू खः । येँ देय्या तःजिगु जात्रा जूगुलिं थ्वयात येँयाः धाःगु खः । येँयाः यंलाथ्व द्वादशीनिसें यंलागा चतुर्थी च्यान्हु यंक हनी । थ्वयात इन्द्रजात्रा नं धाइ । खय्त ला थ्व जात्रा येँय् जक हनीगु मखु, स्वनिगःया यल, ख्वप, गोर्खा, लमजुङ, दोलखा आदि थासय् यःमाद्यः व भैलःद्यः ब्वयाः द्यः पुज्यानाः हनी । येँयाःजःछि त्वाःत्वाःपतिकं हाथुद्यः ब्वयाः, ग्वरा ग्वयाः, छेँखा पतिकं दलूचा खानाः यःमाद्यः पुज्यानाः सुथय् व बहनी मत बीगु नं याइ । समय् पुन्हि (यंला पुन्हि) खुन्हु दलूचा पुज्यानाः समय् इनाः नयेगु नं याः । येँयाःबलय् पुज्याइम्ह मुख्यम्ह द्यः यमाद्यः (देवराज इन्द्र) खः । एन्द्य=यम्वाद्यः=इन्द जुयाः यःमाद्यः जूगु खः । कृषि प्रधान देश नेपालय् स्वर्गया जुजु इन्द्रयात सहकालया द्यः धकाः सिनाज्या सिधःगु लसताय् विशेष रुपं पुज्याइ । प्राचीनकालंनिसें वा वयेकीम्ह द्यः इन्द्रयात पुज्यानाः हनीगु येँयाः वि.सं. १४३६ निसें हन धकाः गोपालराज वंशावलीइ नं च्वयातःगु दु । मल्लकालया छगू थ्यासफुलिइ वि.सं. १७४१ निसें स्वन्हु प्यन्हु हनीगुलिइ च्यान्हु तक ई अप्वयेकाः हन धकाः च्वयातःगु दु । लिच्छविकालया अभिलेखय् ‘इन्द्रगोष्ठी’ कियातःगु दु । मध्यकालया थीथी ल्वहंपतिइ व थ्यासफुलिइ इन्द्रयात पुज्यानाः हन धकाः च्वयातःगु खनेदु । ‘नेपालको सांस्कृतिक परिचय’ नांगु सफुलिइ येँयाः इंग्ल्यान्ड व युरोपया मेमेगु थासय् हनीगु ‘मेपोल’ लिसे ज्वःलाःगु खनेदु धकाः बाबुराम आचार्यं च्वयादीगु दु । लिसें जुजु प्रताप मल्लं कुमारी थापना यानाः येँयाः झःझः धायेक हंगु खँ ल्वहंपतिइ कियातःगु दु धकाः च्वयातःगु दु । येँया अन्तिम मल्ल जुजु जयप्रकाश मल्लं कुमारी छेँ दयेकाः कुमारीया रथ सालेगु यासांनिसें थ्व जात्रा नां जाल । येँयाः न्ह्यात धयागु छुमा कथं यंलाथ्व द्वादशीकुन्हु येँया हनुमानध्वाखा लाय्कुली कालभैरवद्यःया न्ह्यःने नालाया यःसिँगुँ दुने पुज्यानाः त्वःतूम्ह दुगुचां च्वःगु यःसिँ व हे दुगु स्यानाः (चौथि कुन्हु सालाः हयाः भोताहितिइ हइ, कायाष्टमीकुन्हु सालाः हनुमानध्वाखाय् थ्यंकी) पालाहःगु ३२ कू हाकःगु यःसिं न्हय्सः साय्मितय्गु नेतृत्वय् साइत स्वयाः थनी । यःसिँ च्वकाय् भोगत्याः दुने असर्फी तयाः अष्टमातृका च्वयातःगु पताः नं ब्वयेकी । छचाखेरं अष्टमातृकाया प्रतीक च्याग्वः सिँ च्वकाय् थीथी रंगया कापः चिनाः थनी । क्वय् लुँयाम्ह किसि गयाच्वंम्ह यःमाद्यः स्वनाः न्हिन्हि पुज्याइ । थ्वयात इन्द्रध्वजोत्थान÷इन्द्रध्वज नं धाइ । न्हापा अट्कोनारायण द्यःया न्ह्यःने थनीगु यःसिँ जुजु प्रतापसिंह शाहं ने.सं. ८९५ सालय् सँदे (तिब्बत) त्याःगु लसताय् लाय्कुलिइ थने हल । यःसिँ थंगु न्हिनिसें येँयाः झःझः धायेक न्यायेकी । लाय्कुलिइ च्वंम्ह हाथुद्यः (श्वेतभैरव) नं उली । कवीन्द्रपुर (मरु नासःद्यः) या न्ह्यःने खः ग्वयाः यःमाद्यः ब्वइ । अथेहे तुं वंघः, न्यत, व किलागलय् नं ल्हाः निका चिनातःम्ह यःमाद्यः खतय् ब्वइ । थुमित खुँद्यः नं धाइ । यःमाद्यःया किम्वदन्ती  स्वर्गया जुजु इन्द्रया मांयात बसन्धुरा देवीया धलं दनेत पालिजाः स्वां माःगुलिं थः काय इन्द्रयात स्वां कयाहजि धाल । स्वर्गय् पालिजाः स्वां मदुगुलिं इन्द्र स्वर्गं कुहां वयाः मनूया रुप कयाः मत्र्यमण्डलय् चाःहिला च्वंबलय् थौंकन्हय्या मरुक्यबय् स्वां ह्वयाच्वंगु खनेवं स्वां थ्वल । थथे न्यँ हे मन्यँसे स्वां थ्वयाच्वंगुलिं वयात क्यब थुवालं खुँपाः यानाः ज्वनाः प्यपुंक चिनाबिल । स्वां काःवःम्ह थः काय इलय् मथ्यंसेंलि मांम्ह धन्दा जुयाः काय माःवल । थः काययात चिनातःगु खनाः त्वःताबीत इनाप यात । इन्द्र व इन्द्रया मां धयागु सीवं थनया मनूतय्त सी धुंकाः स्वर्ग यंकेमाः व वा पाकय् यायेत खसु बीमाः धकाः फ्वन । थ्व बीगु बचं बिइवं उमित त्वःताबिल । इन्द्र व वया मां डाकिनी स्वर्गय् लिहां वन । उकिं दागिं वयाः कन्हय्कुन्हु निसें येँय् खसु वइ, चिकुला वइन धयागु संकेत बी, अले वा पाकय् जुइ धयागु जनविश्वास दु । उपाकु वनेगु द्वादशीकुन्हु बहनी सीम्हेसिगु नामय् चीर शान्तिया कामना यासें देय् चाःहिलेगुयात उपाकु वनेगु धाइ । सीम्हेसिगु छेँय् न्हूगु दलूचा पुज्यानाः न्हापां थानगणेद्यःयाथाय् पाल्चा तयाः लँ दुछि धुँधुपाँय् च्याकाः, कचि पाल्चा च्याकाः तयाः, फुपिंसं धिमे, धाःबाजा व दाफा थानाः गुरुजुपिंत धारणी ब्वंकाः उपाकु वनेगु चलन दु । उपाकु वनेगु लँपु थःने चसांद्वः, द्वकाधः, कंग अजिमा, सुन्तागल्ली, न्यत, तुँछेँ, रक्तकाली, बुरांख्यः, इखापुखू, छत्रपाटी, स्वांछपु गणेद्यः, थँहिति, ज्याथा, छुस्याबहाः, इनबहाः, भमल, कमलाछि, भोताहिति, महाबू, भ्वंसिक्व, तेबहाः, लुँहिति, धरहरा, बागदरबार, ताहागल्ली, भुलां, गणबहाः, खिधः, क्वःने लँपु लगं, पोडेत्वाः, सबल, सापूत्वाः, ओन्देनारायण, ह्युमत, जैसीदेगः, क्वहिति, ख्यःक्यब, भौक्यबय् वयाः क्वचाइ । थुकुन्हु उपाकु वनेगु लँपुइ त्वाःत्वाः पतिकं सुचुपिचु यानाः द्यःया न्ह्यःने समयबजि ब्वयेगु याइ । उपाकु देय् पिने जुयाः चाःहिलीगुलिं न्हापा येँदेय्या सीमाना गुलि खः धयागु सीदु । येँ देशय् जक मखु, गांगामय् नं सीम्हेसिगु नामय् नस्वाःगु धुंधुपाँय् च्याकाः देय् चाःहिलेगु चलन दु । हाडिगामय् नरः, नंसाः, त्वरःद्यः व धुम्बाराही चाःहिली । ग्वलय् (पशुपतिइ) फुक्कं छथाय् मुनाः इनागाः, गणेद्यः, मृगस्थली, तिलगंगाया त्रिविक्रम, विष्णु, मणिलखु, मयति अजिमा, मागः, चाबहि गणेद्यः, चाबहि धन्दो चैत्य जुयाः जयबागेश्वरी थ्यनेवं क्वचाइ । हाथुद्यः व हाथु हायेकेगु हनुमानध्वाखा लाय्कुलिइ च्वंम्ह हाथुद्यः (श्वेतभैरव) यःसिं थनेसाथं ब्वइ । थुम्ह द्यः जुजु रणबहादुर शाहं थापना याःगु खः धयागु शाहकालीन अभिलेख संग्रहय् थुकथं च्वयातःगु दु, ‘स्वस्ति श्री सम्बत् १८५२ साल भाद्रशुक्ल पक्ष द्वादस्यं तिथौ शुक्रवासरे धनिष्टा नक्षत्रे घृतयोगे एत स्मिन्दीनं श्री भैरव मूर्ति निर्माण पूर्णक प्रतिष्ठा विहिता श्री रणबहादुर भट्टारकेनति श्री शाके १७१७ शुभम् ।’ येँयाः जःछि न्हिं न्हिं बहनी द्यः पुज्यानाः समयबजि इनाः हाथ्वँ हायेकी । थ्व द्यःया लिउने त्यप दु । थ्व अमृतं जायाच्वंगु महापात्र स्वरुप व्रम्हाण्ड खः । महापात्र व्रम्हाण्डय् च्वंगु अमृत धाः म्हुतुं हायेकाच्वंम्ह हाथ्वँद्यःया म्हुतुं पिज्वःगु अमृतया रसधारा जल कयाः त्वन धाःसा मोक्ष प्राप्त जुइ, ल्वय् लनी धकाः हाथु हायेकीबलय् धित्तुधिनाः थ्वँ त्वंजुइ । न्हापा मिजंतय्सं जक हाथ्वँ हायेगुलिइ मिसामिजं समान खः धयागु क्यनेत छुं दँ न्ह्यवनिसें छन्हु मिसातय्सं जक हाथ्वँ त्वनी । वंघःया आजुद्यः (आकाश भैरव) द्वादशीया चान्हय् देगलं पित हयाः ब्वइ । अथेहे तुं यंलागा पञ्चमी कुन्हु वाकादे आजु दुकाये धुंकाः दुकाइ । वंघः आजु व बाकादे आजुया दृष्टि (मिखा) चुलाके मज्यूगुलिं वंघः लँपु मजुसे मिखाद्वँ जुयाः बाकादे आजुयात द्यःछेँय् दुकाइ । आजुद्यःयात किराती जुजु यलम्बर नं धाइ । महाभारतया युद्धय् बूम्हेसिगु पक्ष लिनाः युद्ध याये धाःगुलिं श्रीकृष्णं छ्यं ध्यनाबिउगुलिं छ्यं आकाशं ब्वया वयाः थन च्वंगु धयागु किंवदन्ती नं न्यनेदु । येँयाः जःछि न्हिन्हि बहनी स्वामालं छाय्पियाः झःझः धायेक बांलाकाः समयबजि इनाः हाथु हायेकी । हाःगु हाथ्वँ पात्रय् फयाः न्ह्यःने च्वंगु महालक्ष्मी रुप वंघलय् छाइ । बाका देय् आजु  वंतुइ ब्वइम्ह आजु बाकादे आजुयात नं द्वादशीकुन्हु चान्हय् ब्वयाः यंलागा पञ्चमी कुन्हु चान्हय् दुकाइ । वंतुया साय्मितय् आराध्यदेव बाकादे आजुयात नं न्हिन्हि बहनी स्वामालं छाय्पियाः समयबजि इनाः हाथु हायेकी । बाकादे आजु गुथिइ २८ म्ह गुथ्यात दुथ्याः । येँयाःबलय् पिदनीगु द्यः प्याखंत यःसिँ थंसांनिसें क्वःमथःतले न्हिन्हि बहनी थीथी द्यःप्याखंत हनुमानध्वाखा लाय्कुलिइ हुइके हइ । प्याखनं यानाः येँयाः झन् झःझः धाइ । १) दिप्याखं –किलागलं २) सवःभक्कु प्याखं – हलच्वं ३)पुलुकिसि (तानाकिसि) – किलागलं ४) मजिपाः लाखे – मजिपातं ५) कुम्हो प्याखं – कुम्हा ननि (थौंकन्हय् थ्व प्याखं मल्हुके धुंकल) ६) महाकाली प्याखं – ख्वपं ७) माकः प्याखं – ख्वपं ८) असभांचुली चुइकेगु – थँबहिलिं (थौंकन्हय् थ्व प्याखं दीधुंकल) ९) दशअवतार क्यनेगु – त्रिपुरेश्वरं १०) कुमारी खः सालेगु येँयाःबलय् स्वनिगलय् येँय् जक कुमारी खः साली । थ्यासफू कथं येँया अन्तिम मल्ल जुजु जयप्रकाश मल्लयात थः इष्टदेवता तुलजा भवानीं थःगु राज्यभोग अप्वयेकेत कुमारी थापना याः धाःगुलिं ने.सं. ८७७ य् बसन्तपुरय् कलात्मक कुमारी छँे दयेकाः शाक्य कूलया म्ह्याय्मचायात कुमारी दयेकल । ने.सं. ८८० पाखे निसें येँयाःबलय् यंलाथ्व चःह्रेकुन्हु क्वःनेयाः व यंला पुन्हिकुन्हु थःने याः धकाः कुमारी खः साल । न्हापा येँयाःबलय् कुमारी याकःचिगु जक खः सालिगु खः । लिपा गनेद्यः व भ्यलु (भैरव)या नं खः सालेगु यात । जुजु जयप्रकाश मल्लं द्यःखः लिउलिउ सलम्हय् च्वनाः देय् चाःहिलाः जात्रा झःझः धायेक क्वचायेवं कुमारी माजुया ल्हातं सिन्हः तिनाः दँय्दसं राज्यभोग यात । नानीचा याः थः मथ्याःम्ह किलागलय् च्वंम्ह कलाःयात क्यनेत याःगु धाइ । तर ने.सं. ८८८ अनन्त चतुर्दशीकुन्हु क्वःनेयाः नखः हनाच्वंबलय् गोर्खाया जुजु पृथ्वीनारायण शाहं विनासूचं तिंख्यः, न्यत व भिंद्यः स्वंगू त्वालं आक्रमण यात । जुजु जयप्रकाश मल्ल हारय् मचासे वीरतापूर्वक ल्वात, मफुसेंलि तलेजु देगलय् दुहां वनाः बागमती जुयाः यलय् थ्यन । जुजु पृथ्वीनारायणं नेवाः संस्कृति माने यायेगु बचं बिसेंलि तिनि वयात जुजु माने यात । यंलाथ्व चःह्रे कुन्हु मू जात्राया रुपय् कुमारी लिसें गनेद्यः व भ्यलुया खः क्वनेयाः धकाः बसन्तपुरं मरु—चिकंमू–लगं–ब्रम्हुत्वाः–ह्युमत–जैसीदेगः– क्वःहिति–भिंद्यःत्वाः जुयाः द्यः छेँय् बिज्याकी । द्यःखः न्ह्यःने गुरुजुया पल्टन, सैनिक व पञ्चै बाजं, आशा गुर्जा, राजप्रतिनिधिया रुपय् खडग, पञ्चबुद्धया रुपय् न्याम्ह गुरुजुपिं व मजिपाः लाखे दइ । कुमारी खः साले न्ह्यः न्हापा जुजु थौकन्हय् राष्ट्रपतिं गद्दी बैठक दरवारय् वयाः द्यःपिं दर्शन यानाः द्यः व द्यः प्याखंयात ध्यबा छाइ । थ्व राष्ट्रिय पर्व थौंकन्हय् येँ महानगरपालिकां थीथी देशं पाहाँपिंत सःताः हनीगुलिं अन्तर्राष्ट्रिय पर्व कथं न्ह्यानाच्वंगु दु । थुकुन्हु सीपिनिगु सद्गतिया कामना यासें कुमारी सालीगु लँपु थःने व क्वःने कःचि पाल्चा तइ । ह्युमतय् द्यःखः थ्यनकि दलूचाय् मत हिइकाः क्यनी । न्हूघः दबुलिइ दिप्याखं ल्हुइकाः दैत्य क्वःथइ । समयपुन्हि कुन्हु थःनेयाः धकाः कुमारी खः बसन्तपुरं प्याफः–न्यत–त्यंगः– थायमदु–असं–वंघः–मखं–लाय्कू जुयाः द्यःछेँय् बिज्याकी । थुकुन्हु दिप्याखं थाय्मदु दबुली हुकाः दैत्य क्वःथली । चतुर्थीकुन्हु नानीचायाः धकाः कुमारी खः बसन्तपुरया द्यःछेँनं प्याफः–न्यत–किलागः–भ्याचाद्यः–वंघः–मखं–लाय्कू जुयाः द्यःछेँय् बिज्याकी । मिजं मिसा समान खः धकाः क्यनेत ने.सं. ११३१ निसें नानीचायाःकुन्हु मिसातय्सं जक द्यः साली । थुकुन्हु दिप्याखं किलागलय् ल्हुइकाः दैत्य क्वःथली । नानीचायाःयात दथुयाः नं धाइ । दागिं व बौमत यंलाथ्व चःह्रे कुन्हु कुमारी खः सालाः क्वःनेयाः सिधयेवं मरुया लखुफल्चां दागिं पिदनी । तुयुगु ख्वाःपाः पुनाः जामा सिनातःम्ह दागिंयात जवंखवं लप्पा ज्वनाः कुमारी सालीगु लँपुं थःने क्वःने चाःहिकी । न्ह्यःने धिमेबाजं थानाः धुँन्या चाःहिकाः वनीसा लिउने दच्छियंकं सीपिनिगु छेँय् नं फुसा मीतःम्ह मफुसा छम्ह छेँजः न्हिछि द्यांलानाः सीम्हेसिगु नामय् गुता बीबः –इकाः, पःका, हाकुहाम्वः, स्वांता, तछ्व, चीग्वः कय्गू, ग्वमाय्, क्वल, हाकुमुस्या लँ दुछि ह्वलावनी । थथे यात धायेवं सीपिं स्वर्गय् थ्यनी, सीपिनिगु आत्मायात शान्ति जुइ धाइ । लिसें उगु दँय् पञ्जरां न्यायेकूम्ह नं बाजं थाकाः ह्याउँगु ख्वाःपाः पुयाः दागिं जुयाः वहे लँपुं चाःहिलेमाः । थथे चसिजाः वने सिधयेवं मरुहितिइ ख्वाःसिलाः लिहां वनाः छेँय् पालं (चिपं) याइ । फुसा दागिं व बौमत स्वयाः थानकोट च्वसं च्वंगु यंकिदहनय् मेला हं वनेमाः । थन पुन्हिकुन्हु मेला जुइ । दागिं थःने चाःहिले सिधयेवं मरुसतः नापं साय्मितय्सं न्हाय्पं कथिइ सौया द्यःने पाल्चा च्याकाः नाग आकारय् दयेकातःगु बौमत वहे लँपुं थःने क्वःने चाःहिकाः मरुया भुतिसालय् क्वचायेकी । थुगु बौमतया छ्यं लाय्कूसाः, म्ह दथुसाः, फल्चासाः व न्हूसाः, न्हिप्यं चसानं दयेकी । थ्व स्वानाः दयेकातःगु पँथय् तयाः पाल्चा च्याकेत सौ, पाल्चा व चिकं पुखूद्यां त्वाःया झिंच्याद्वः कुनाया साय्मितय्सं व्यवस्था याइ । दागिं इन्द्रया मां खःसा बौमत अबु धाइ । इन्द्रयात माःवयेगु झ्वलय् मत च्याकाः माःवःगु धाइ । मजिपाः लाखे नं दागि व बौमत स्वयेमज्यु धाइ ।  "
https://nepalbhasatimes.com/46744,संस्कृति,११४२ चौलाथ्व त्रयोदशी ,शनिवाःनिसें म्हासुख्वाः माजुया जात्रा,"सक्व- थनया ऐतिहासिक धार्मिक व सांस्कृतिक ल्याखं अतिकं महत्वं जाःगु म्हासुख्वाः माजु (वज्रयोगिनी)या जात्रा कंसंनिसें न्ह्यायेत्यंगु दु । दँय्दसं ल्हुतिपुन्हिया न्हिकुन्हुनिसें च्याचा गुन्हुतक न्ह्याइगु थुगु जात्रा सक्वया छगू छगू त्वालं पाः कयाः न्यायेका वयाच्वंगु दु ।                                                         थुगुसी इल्ला त्वालं पाः कयाः जात्रा संचालन यायेत्यंगु दुसा पाः काःगु त्वालय् हे जात्रा यानाः द्यः तयेगु याइ । जात्रा स्वयां न्ह्यः म्हिगः ३२ कु ताःहाकःगु यःसिं थंगु खःसा वइगु २ गते उगु यःसिं क्वःथइ । अनंलि जात्रा याइम्ह म्हासुख्वाः माजुयात सक्वया गुँ बहालं खतय् तयाः क्वत हइ । म्हासुख्वाः माजुया मूर्तिलिसें सिंघिनी, ब्यांघिनी व स्वयम्भू महाचैत्य नं नापं हयाः जात्रा याइ । च्याचा गुन्हुतक न्ह्याइगु जात्राया झ्वलय् दकलय् न्हापां पुन्हिकुन्हु द्यः कुहां बिज्याकी । अनंलि पारुकुन्हुयात शुन्य, दुतियाकुन्हु नखः धकाः नखत्या ब्वनेगु, तृतियाकुन्हु जात्राया निंतिं क्वत हःपिं सकलें द्यःयात सक्व बजाः चाःहिइकी । थुकथं हे चौथिकुन्हु मू भुज्याः पञ्चमिकुन्हु धुँ भुज्याः षष्ठि कुन्हु बौ बिज्या, सप्तमिकुन्हु द्यः थहां बिज्याकेगु व अष्टमि कुन्हु द्यः खः वज्रयोगिनीइ यंकाः जात्रा क्वचायेकी । औपचारिक रुपं जात्रा क्वचाःसां दशमि व एकादशिकुन्हु विचाः पुजा जुइ । थौं स्वयां करिब स्वद्वः दँ न्ह्यः सक्व देय् पलिस्था जूगु इलय् सक्वया जुजु शंखदेवं थःगु राज्य अन्तर्गतया न्हय्गू गामय् जनताया सुख, शान्ति, समृद्धि, कल्याणया हेतु थ्व जात्रा न्यायेकूगु धइगु खँ मणिशैल महावदानय् न्ह्यथनातःगु सक्वया संस्ृकतिविद् प्रकाशमान सक्वं ‘नेपालभाषा टाइम्स’ यात जानकारी बियादिल । जात्राया निंतिं येँ लाय्कुलिं राज खड्ग हयेमाःगु परम्परा आतकं कायम हे जूगु जानकारी बियाािदसें संस्कृतिविद् श्रेष्ठ जात्राज्वःछि सक्व देय् दुने सुनानं छ्यंगू लाकां न्ह्यायेगु, कुसां कुइगु, ल्वापु ख्यापु यायेगु, साहुं क्यंकेगु व क्यनेगु, साहुं ज्वने मजिउगु, लुसि ध्यनेगु, भम्चा दुकायेगु, छेँ दनेगु थुनेगु, कःसि वा पल्लिइ च्वनाः छुं नं ज्या याये मजिउगु, सल, किसि गये मजिउगु आदि नियम दुगु नं खँ कनादिल ।"
https://nepalbhasatimes.com/42944,संस्कृति,???? ??????? चौथी,चथाः व चथाःस्वां,"डा. निर्मला जोशी                                                          नेवाःतय् न्ह्याग्गु नखःचखः हंसां चन्द्रमाया गतिया लिधंसाय् हनी । छुं विशेष तिथियात कयाः थःगु संस्कृतिकथं देशं देय्या मनूतय्सं न्ह्यइपुक नयेत्वने यानाः नखःचखः हनी । नेपाः देय् तजिलजिया ल्याखं तःमिगु देय् धकाः नां दं । थन हनाच्वंगु नखःचखः सामाजिक, मनोवैज्ञानिक, वैज्ञानिक दृष्टिं नं महत्वपूर्ण खनेदु । थन हनाच्वंगु नखःचखलय् प्रकृति व जनजीवनया गतिविधि दुबिनाच्वंगु नं उत्तिकं हे दु । थ्व हे झ्वलय् विशेष रुपं न्ह्यथने माःगु नखःचखःया धलखय् चथाः नं लाः । चथाः थः छेँजःपिं जक मुनाः न्यायेकीगु छगू चखः खः । यंलाथ्व चौथिकुन्हु हनीगु जूगुलिं थ्व चखःया नां हे चथाः जूवंगु खः । थ्व चखःयात गणेद्यः बूगु दिं जूगुलिं गणेश चौथि नं धाः । चथाः धइगु तिमिला, गण्ोद्यः, पुज्यानाः हनी । मोहनि नखःलिसे स्वापू दुगु चीधंगु नखः खः । उकिं थुकियात चीधंगु मोहनि नं धायेगु याः । चीधंगु मोहनि जूगुलिं हे चथाः बांलाःसा मोहनि नखः नं बालाइ, चथाःबलय् वा वल धाःसा मोहनीबलय् नं वा वइ धइगु जनविश्वास दु । चथाःकुन्हु छेँ यचुपिचु यानाः नीसी याइ । नीसी धुंकाः द्यः पुज्यायेत बजि, स्याःबजि, पालु कुचा, हाकुमुस्या, भुति, न्या, लां, माय्वः ज्वरे यानाः समय् ज्वलं दयेकी । थुकुन्हु छेँय् ला दुत हये हे माः धइगु मान्यता दु । थुकुन्हु ला दुत महल धाःसा मोहनिबलय् नं ला तयाः भ्वय् न्यायेके खनीमखु धाइ । चथाःकुन्हु थीथीकथंया कःनि, मुस्या, बकुलाः, चाना, छ्व, बरां, कय्गू सियाः द्यःयात छायेगु याइ । थुकियात हलिमलि धाइ । उकिं थुगु चखःयात हलिमलि नइगु नखः नं धाः । चथाःकुन्हु पुज्याइम्ह द्यः चथाःद्यः खः । थ्व द्यःयात खुँद्यः धकाः नं धाः । थ्व द्यःयात खुँद्यः धायेगुसिबें नं थ्व तसकं चलाखम्ह द्यः खः । चथाःद्यःयात दुःख बीगु लागि छाःगु बूवः छायेगु चलन जूगु खः धइगु धापू दु । तर चथाःबलय् न्हूगु कःनि, मुस्या वयेधुंकी । उकिं उबलय् कःनि, मुस्या व मेमेगु नं न्हून्हूगु बूबः छायेगु यानातःगु खः हलिमलि छायेगु नखः दुने वैज्ञानिकता दुवालाः स्वयेबलय् कःनि, मुस्या स्वास्थ्यया निंतिं तसकं मज्जिमगाःगु नसा खः । उकिसनं थुगु इलय् न्हूगु बूबः बालि दुहां वइगु ई जूगुलिं चथाःद्यःया प्रसाद हे हलिमलि जूवन । थ्वकुन्हु फ्वंसि पु व बस्पति पु नं सियाः नइ । छाय्धाःसा थ्वयां न्ह्यः फलफूल नयेगु नखः सापारु जूगुलिं बःसि, फ्वंसि सय् ब्याइगुलिं उकिया पुसा फ्वंसिपु व बस्पति नं तयार जुइधुंकी । नेवाः नखः धयागु कृषि (Agricultural festival) नखः, गुबलय् कृषिया छु नसा उत्पादन जुइ उबलय्या नखःबलय् व हे नयेगु याइ । बःसि दुनेच्वंगु छाःगु पुयात बस्पति धाइ । बस्पति दुुने देसी बरां थे च्वंगु पु दइ । थुकिया सवाः खाइसे च्वनी । चथाःकुन्हु नयेगु हलिमलि नापं सियातःगु बस्पति पु नये हे माः धइगु दु । थथे बस्पति पु नये हे माः धयातःगु कारण दुवालाः स्वयेबलय्् बस्पति खाइसे च्वंनीगुलिं प्वाथय् च्वपिं की स्याइगु व चिनील्वय् (Diabetes) कम याइगुलिं यानाः खः । अझ बस्पतिइ दइगु महत्वपूर्ण रसायन तत्व अमगिडालिनं (Amygdalin)  ब्लड प्रेसर कम याइ, क्यान्सर ल्वय्या सम्भावनायात कम याइ । बस्पतिइ दइगु ग्लीसराइड्सं (Glycerides) नुगःचु स्याइगु ल्वय् दइमखु धइगु छगू अनुसन्धानं प्रकाशित यानाः क्यनेधुंकूगु दु । बस्पति पु कचिकं नयेमजिउ, यक्व नं नयेमजिउ, उकिं बस्पति सियाः उकिया पु निगः स्वंगः जक नयेगु याइ । थ्व ल्याखं नं चथाःयात भ्वय् नयेगु व पूजा यायेगु सिबें नं थःपिनिगु हे उसाँय्या निंतिं न्यायेकीगु चखःकथं कायेछिं । थ्व बाहेक चथाःया तिमिलालिसें नं स्वापू दु । थुकुन्हु मिलायात खुँद्यः/चथाःद्यः धायेगु नं चलन दु । थुकुन्हु मिलायात स्वये मजिउ धइगु जनविश्वास दु । थुकुन्हु मिलायात स्वल धाःसाः खुँ पाः ल्याइ धइगु धापू दु । उकिं थ्वकुन्हुु बहनी मनूत क्वथां हे पिहां मवसे च्वनी । खुँ पाः मल्यायेमा धकाः छेँजःपिनि थुकुन्हु थुथाय् दइगु मल्ता, तुसि, बःसि, खाइसि, धःपासि, कागति आदि म्हय् घानाः छेँय् दुने हे सुलाच्वनी । बहनी त्वालय् खिचां उइ धुंकाः जक क्वथां पिहां वयाः चथाःद्यः पुज्यायेत कःसिइ बँ थिलाः उकिया द्यःने पलेलप्ते लायाः चन्द्रमाद्यः तइ, सुकुन्दा च्याकी, गणेद्यः, चन्द्रमा पुज्याइ । चन्द्रमा पुज्याइबलय् खुँ पाः ल्याइ धकाः म्हय् घानातःगु मल्ता वा मेमेगु सि थुम्ह द्यःयात हे छाइ । पलेलप्ते द्यःने गणेद्यः,चन्द्रमा, सुकुन्दा मत च्याकाः पुजा यायेगु पलेस्वां, चथाःस्वां, पालुमाः, तुमा, पासि, लैं, तुसि, समय्बजि, हलिमलि नापं सियातःगु बस्पति तयाः द्यः पुज्याइ । गणेद्यः बुदिं जुयाः गणेद्यःयात नं पुज्यायेगु चलन दु । गुगुं नं ज्या शुरु यायेन्ह्यः गणेद्यः पुज्याःसा ज्या सुथां लाइगु विश्वासय् गणेद्यः पुज्याइगु खः । थुकुन्हु क्वथाय् वा धुकुतिइ सुनानं खनेमदुगु थासय् गोप्यकथं स्वपुचः हलिमलि, सियाःतगु बस्पति, तुसि, थीथीकथंया सि तयाः चथाःद्य पुज्यायेगु नं चलन दु । गुलिसियां धाःसा गणेद्यः पुज्याये धुंकाः तिनि मिला स्वयेगु चलन दु । गुलिसिनं धाःसा बहनी मिला लुइधुंकाः कःसिइ लखं च्वयेकाः आसनकथं तपाःगु देय्मा दिकी । उकिया द्यःने पलेलप्ते लायाः गणेद्यः व चन्द्रमा स्वनाः पुज्याइ । दकलय् लिपा भ्वय्ज्वलं तयाः ब्व छायेधुंकाः थःपिनि नं भ्वय् नइ । अथे जुयाः चथाः यक्व बालाकं हनेमाः धकाः पलेलप्तेय् हे तयाः भ्वय् नयेगु नं प्रचलन दु । थुकथं पलेलप्तेय् भ्वय् नयेगु कारण उगु लप्तेय् यक्वकथंया ल्वय् लंकीगु गुण दुगुलिं खः । अनुसन्धानं सिइदुकथं पलेलप्तेय् तयाः नयेबलय् प्वाः स्याइमखु, झाराबान्ता जुइके बीमखु । चथाःस्वां चथाःया मेगु विशेषता धइगु चथाःद्यः पुज्यायेत छ्यलीगु चथाःस्वां नं खः। स्वनिगलय् चथाःया दिंयात माः धकाः चथाःस्वां क्यबक्यबय् हे पिनातइ । द्यःयात छायेत धकाः चथाःस्वां पिनातःसां थुगु स्वां दुगु थासय् पति, कुसि, धँय्, भुजिं, माकःचा व मेमेपिं कीत वये फइमखु धइगु धापू दु । थुकथं थीथी गुणं जाःगु थ्व स्वांयात नेपालीभाषां माखेमाउरो, ग्वामेझार, झिंगाझार, जुमालो, जुम्री, ज्वानेझार, कर्ना, किरेझार, उरुसेझार, उपिँयाझार धकाः म्हसीकाच्वंगु दु । चथाःबलय् चथाःद्ययाःत छायेमाःगु जुयाः थ्व स्वांयात नेवाःभासं चथाःस्वां धाःगु खः । थुकथं वातावरणीय रुपं ज्या वःगुु चथाःस्वां धाःसा लोप जुजुं वनीगु अवस्थाय् थ्यंगु दु । चथाःबलय् बजारय् मियातःगु बस्पति, पलेलप्ते, चथाःस्वां ल्याटिन (Latin) भाषां बौघेनघौसियनाएल्बीफ्लोरा (Boenninghauseniaalbiflora (Hook.) Rchb. ex Meisn नां छुनातःगु चथाःस्वां नेपाः, पाकिस्तान, भारत, चीन, इन्डोनेसिया, फिलिपिन्स, म्यानमार, थाइलाण्ड, लाओस, उत्तर भियतनाम, जापानय् ५०० निसे २८०० मिटर तक तजाःगु थासय् दइ ।BodinieriathalictrifoliaH.Lev.&Vaniert; RutaalbifloraHook.;RutadampatisBuch.-Ham. ex D. Don थ्वयागु पर्यायवाची वानस्पतिक नां खः । थ्व स्वां दाम्पाते (वासपतिकनां Thalictrumfoliolosum या हःथे जूगुलिं थुकियात बुचानन ह्यामिल्टनं थ्वयागु वैज्ञानिक नां रुटा दाम्पाटिज् (RutadampatisBuch.Ham. ex D. Don) Prodromous Florae Nepalensis सफुलिइ प्रकाशित यानाःतगु दु । ल्याटिन भाषाय् नं रुटा(Ruta) धइगु नस्वाःवःगु, अल्बीफ्लोरा albiflora)० धइगु तुइसे च्वंगु स्वां खः । चथाः स्वांमा ४० निसे ६० सेन्टीमिटरतक तमा जुइ । हः चिचिहः जुयाः झ्वाम्म च्वनी । हः नस्वाइ । थ्व स्वां असारनिसे कार्तिक महिनातक ह्वइ । चथाःस्वांयागु यक्व महत्व दुगुलिं नेवाःतय्सं थुकियात चथाःलिसे स्वापू दयेकाः द्यःयात छायाः, छेँय् तयाः वासः कथं नं छ्यलेगु याःगु खनेदु । थुकिया हः नस्वाःगु जक मखसें हः तिसिनाः घालय् तल धाःसा घाः लनी । म्हय् चासुकै वल धाःसा म्हय् बुलेगु याइ । कपाः स्याइबलय् हःयागु तिं कपालय् बुली । लिसें भाद्रं तसकं तांन्वयाच्वंगु इलय् की, पति, धँय्, कुसि व सिं दुःख बी । उकिं चथाकुन्हु सुथय् हे छेँ छखां नीसी यानाः चथाःस्वां दुकाइ । थुकिं छेँय् किलं दुःख बीमखु धइगु मान्यता दु । थुकथं महत्वं जाःगु थ्व वनस्पति थौंकन्हय् न्यायेगु मीगु हे म्हो जुइ धुंकल । चथाःस्वां, पलेलप्ते व बस्पतिया बजाः नं तसकं म्हो जुइ धुंकल । थथे जूगुया मू कारण मेमेगु आयातित स्वां व वनस्पतिं यानाः खः धायेफु । थौंकन्हय् चथाःद्यः पुज्याइबलय् छ्यलीगु थीथी हलिमलि व स्वांया आधारय् थथे धायेफुगु खः । गुकिंयानाः नेपाःया मौलिक ज्ञान हे न्हनीगु अवस्थाय् थ्यंगु दु । चथाःद्यवं खनी धकाः क्वथाय् सुलाच्वनीबलय् अजिपिंसं पुलांबाखं कनाः मनोवैज्ञानिक पहलं तयार यायेगु भूमिका दुगु थुगु चखःबलय् न्हूगु कःनि, मुस्या, तुसि, बस्पति नयेगु, पलेलप्ते भ्वय् नयाः ल्वचं मुक्त जुइगु गुण दुगु थ्व चथाः आधुनिकता लिसें थुकी माःगु वनस्पति त्वःताः यंकेगु अले न्हून्हूगु ज्वलंयात थाय् बीगु खःसा थुकिया सामाजिक, सांस्कृतिक, धार्मिक, स्थानीय ज्ञान नं न्हनावनी । उकिं थौं हे थुज्वःगु खँयात संरक्षण यायेगु नितिं नं अभिलेखीकरण यानाः प्रचारप्रसार यायेमाःगु आवश्यकता ब्वलंगु दु । थुकी छ्यलीगु वनस्पतिया संरक्षण यानाः जैविक विविधता व स्थानीय ज्ञानयात सुरक्षा यायेमाःगु आवश्यकता दु । (किपा सौजन्य – सुमित्रा श्रेष्ठ व निर्मला जोशी)"
https://nepalbhasatimes.com/47956,संस्कृति,११४२ गुंलाथ्व षष्ठी,गुंला ः जनजीवनय् ज्ञानया अभ्यास,"नेपाल मण्डलय् दच्छियंकं थीथी नखः चखः, जात्रा, पर्व आदि समयक्रमकथं हना वयाच्वंगु जुल । थुकी मध्ये नं गुंला अर्थात् झिगूगु ला विशेष महत्वं जाः । लच्छियंकं हे थीथी नखः चखःया लिसें धार्मिक पुजा पाठ यायेगु थ्व लाया विशेषता खः ।                                                         नेपाल मण्डल अर्थात् स्वनिगःया इतिहास दुवालाः स्वयेबलय् न्हापा थन नागदह जुयाच्वंगु जुल । सत्ययुगय् थ्व नाग दहलय् विपश्वी बुद्धं पलेस्वांया पुसा सकि ह्वलाबिज्याःगु जुल । कालन्तरय् उगु सकिं सहस्रदलया पलेस्वां ह्वया वल । थ्व पलेस्वानय् पञ्चरश्मि ज्योतिरुप धर्मधातु स्वयम्भूया उत्पत्ती जूगु जुल । स्वयम्भू दर्शन यायेत महामञ्जुश्रीया निर्माणकाय मन्जुदेवाचार्य नं बिज्याःगु जुल । वसपोलं स्वयम्भूयात सदां ल्यंकातयेगु बिचालं थःगु चन्द्रह्स खड्गं (प्रज्ञा व उपाय) पर्वत तछ्यानाः थनया दक्वं लः पित छ्वयाबिज्यात । अनंलि वसपोलनाप बिज्याःपिं सकसितं थन हे बसोबास याकाः मञ्जुपतन नामं शहर नीस्वना बिज्यात । नेपाल मण्डलया मूरुप दह जूगुलिं थ्व थाय् बु“ज्याया निंतिं अतिकं बांलाः । न्यने दु न्हापा न्हापा वा पाना तःथाय् पियाच्वनेगु धयागु कर्पिंसं वा खुयायनी धकाः ग्यानाः मखु बरु थःगु वा द्व“य् वा सायाथकी धकाः खः । थुकिं स्पष्ट जू नेवाः समाज गुलि तःमि । भौगोलिक अवस्था कथं नं दक्षिण एशियाय् दकलय् अप्वः उर्वर भूमि नेपाल मण्डल हे खः । अले उत्कृष्ट संस्कार, संस्कृति, शिक्षा, सम्पदा, जीवनयापन ला दइगु हे जुल । दिल्लाजःछि सिनाज्या याइ । थःथःगु बु“इ वा पिपिउँ लाइ मखु । फुर्सत दैगु ला ख हे मखुत । बल्ल गथांमुगः वयेवं सुचुकुचु यानाः सिनाज्याया इलय् खनेदइगु रोगब्याधिं मुक्त जुइगु ज्या जुइ । थ्व धुनेवं फुर्सदया ई वइ थ्व हे गुंला खः । नेपाल सम्बत् कथं झिगूगु लायात गुंलाया नामं म्हसीका वयाच्वनागु जुल । नेवाः भाषाय् चिकिचाहाकयेक न्ववायेगु प्रचलन दु । गथे झ्यालयात झ्याः, क“थयात कं आदि । थथेहे गुन(ण)या चिहाकःगु न्वसू खः गुं । अर्थात् न लुप्त जुयाः नया थासय् गुइ हे मिलाफुति च्वंगु जुल गुं । महामन्जुश्रीं बस्ती दयेकूगु जुयाः स्वाभाविक रुपय् उगु ईया मनूतय्सं धर्मकर्म याइगु जुल । सिनाज्या क्वचायेवं सकसियां भलाइ व भिं यायेगु मनं तुनाः द्यःद्यःयाथाय् वनाः विशेषत स्वयम्भूइ लच्छियंकं दइके वनेगु प्रचलन जुल । थथे हे लच्छियंकं प्रज्ञापारमिता, पन्चरक्षा, नामसंगीति थेंजाःगु बौद्ध दर्शनयालिसें बौद्ध तुतः अतिकं श्रद्धापूर्वक बहाःबहालय्, द्यःया न्ह्यःने अझ थःथःगु छे“य् छे“य् ब्वनेगु याइ । थ्व हे लाय् पञ्चदान थेंजाःगु महादानया विशेष न्हि नं लाः । गुंलाया दक्वं न्हि उलि हे गुंनं जायाच्वंगु दु । थथे जुयाः थ्व ला हे गुन ला जुल । बुलुहुं गुन (ण) ला धाधां गुंला धाःगु खयेफु । गुंला ज्वःछि हनावयाच्वंगु पुजा पाठ व नखः चखःत १. लच्छियंकं स्वयम्भूइ सुथ न्हापां बाजं थानाः द्यइके वनेगु । गुंला बाजं धकाः त्वाःत्वालय् थःथःगु समुदायया दथुइ विशेष कथंया बाजं दुगु जुल । २. लच्छियंक थःथःगु बिहार, चीभाः, देवस्थलय् थःगु छेँय् द्यःया पुजायालिसें नामसंगीति, प्रज्ञापारमिता, पंचरक्षा, बौद्ध तुतः आदि महत्वपूर्ण बौद्ध दर्शनया पूजा पाठ यायेगु । ३. गुंलाथ्व पंचमि कुन्हु नागदहस बिशेष मेला व छेँछेँय् नागया किपा तिकाः पूजा यायेगु । ४. गुंलाथ्व अष्टमि कुन्हु यलय् पञ्चदान । ५. बहाः बहिली गुंलाथ्व द्वादशीनिसें बहिद्यः, लु“आखः वः आखःया सफू आदि ब्वयेगु सुरु । ६. गुंलाथ्व पुन्हि कुन्हु गुता बूबः तयाः क्वाति त्वनेगु । येँय् थ“बहि, यलय् क्वाःबहालय् प्रज्ञापारमिता ब्वनेगु । क्वन्ति महाद्यःयाथाय् नं थुकुन्हु हे मेला जुल । थथेहे मदुपिनि (दिवंगत) नामय् द्यःद्यःयाथाय् मत च्याकेगु । ७. गुंलागा पारु कुन्हु मदुपिनि नामय् मत च्याकेगु, न्येकू पुइकेगुलिसें बाजं थानाः वा मथासे बहाः बहिली वनाः क्वाःपाः द्यः, बहिद्यः, लु“ आखलं, वः आखलं च्वयातःग सफू स्वःवनेगु प्रचलन दु । ८. पारुकुन्हु हे दिवंगतपिनि नामय् येँ व ख्वपय् सायाः पिहां वइ । ९. गुंलागा दुतियाकुन्हु यलय् मदुपिनि नामं मतयाःया झ्वलय् थीथी बिहार व देवस्थल चाःहिलाः द्यः दर्शन यायेगु प्रचलन दु । १०. कृष्ण जन्माष्टमि, यलय् भिन्द्यः जात्रा आदि थ्व हे लाय् लाः । ११. सत्ययुगय् दिपंकर तथागतया इलंनिसें न्ह्याना वःगु दान मध्ये दकलय् तःधंंगु दान पंचदान खः । पज्रां धायेगु नं प्रचलन दु । थ्व गुंलागा त्रयोदशी कुन्हु खः । दान गाथाय् पंचदानया महिमा थथे बियातःगु दु  दान बिभुषणं लोके दानं दुर्गति निवारणम् ।  दानं स्वर्गस्य सोपानं दान शान्तिकरं शुभम ।। १२. थःत थ्व संसारय् हयाब्यूम्ह मां व बौ दकलय् न्हापांम्ह गुरु खः । मां बौया महिमा न्ह्याक्व याःसां क्वचाइ मखु । थथिं जाःपिं मांबौ मध्ये बौया ख्वाः स्वयेगु तःधंगु दिन गुंलागा औंसि खः । सतजीव जूसा थीथी मिष्ठान तयाः ख्वाः स्वयाः बौया गुणस्मरण यायी । यदि दिवंगत जूसा यथाश्रद्धा पितृया श्राद्ध यानाः वा निसलाः सिरा दान यानाः गुणानुस्मरण याइ । थुकथं गुंला जःछि गुनं सम्पन्न जुइगु ला खः । झीगु नेवाः समाजय् लच्छियंकं थीथी धर्म कर्म यानाः थःगु जक कल्याण मखु थः मां बौ, पितृया लिसें दानया माध्यमं लोकय् उदाहरण जुयाः सकल समाजया कल्याण यायेगुली थःत समर्पण याइ । दानया अभ्यास याइ । दानया अभ्यास यायेबलय् शीलया पालना ला जुइ । शीलं सम्पन्न जुलकि क्षान्ति अभिवृद्धि जुयावइ । क्षान्ति दतकि मन शान्त जुइ । मन शान्ति जुइगु अवस्थाय् वीर्यबल दया वइ, गुकिं कुशल व बांलाःगु ज्या यायेत अभिप्रेरित यायी । वीर्यबलया प्रभावं ध्यान यायेबलय् चित्त एकाग्र याये अःपुइ । जब चित्त एकाग्र जुइ ध्यानया बलं प्रज्ञाज्ञान लाभ जुइ । थथे धयागु थ्व संसारय् गुलि नं दुःखया कारणत दु वया हा खनावइ । थज्याःगु दुःखया हा ल्यहेँथनाः दुःखं मुक्त जुइगु हे थ्व गुंलाया विशेषता खः । थुकथं मचायेक झीत षडपारमिताया ज्ञान बियाः, अभ्यास याकाः बोधिचर्याया ल“य् न्ह्यायेत थ्व गुंला जःछिं ग्वाहालि यानाच्वंगु वा वातावरण दयेका ब्यूगु खनेदु । थ्वला जुल गुंलाबलय् नेवाः समाजं याना वयाच्वंगु लोककल्याणकारी ज्या व थ्वया आध्यात्मिक लाभ । थ्वया लिसेलिसें अप्रत्यक्ष रुपं व्यक्तिगत व समाजयात बांलाःगु लिच्वः नं थुकिं बियाच्वंगु दु । १. सुथ न्हापां स्वयम्भूलिसें थीथी देवस्थलय् वनेबलय् उगु थाय्या सुचुकुचुयालिसें थःगु शारीरिक व्यायाम नं जुयाच्वनी । पर्यटकीयस्थलया नं बिकास जुयावइ । न्हिन्हिं वा वयाः जुइगु शारिरीक आलस्यतायात नं मदयेका बी । २. बाजं थायेगु प्रचलनं सांगीतिक क्षेत्रय् नं दक्षता दयावइ । मनोरन्जन नं दयाच्वनी । ३. नामसंगीति, बौद्ध स्तोत्रत, प्रज्ञापारमिता, पन्चरक्षा आदि न्यनेगु, ब्वनेगु व च्वयेगु अभ्यासं बौद्ध दर्शन, बौद्ध शिक्षा व साहित्यया विकासया लिसेलिसें थ्व लिसे स्वाःगु सीप व कलाकौशलया विकास जुयाः व्यक्तिगत व समाजयात बांलाःगु प्रभाव लाना वयाच्वंगु दु । ४. यल पन्चदान व येँ पन्चदान थेंजाःगु विशिष्ट महत्व दुगु पर्वं लोभलालच व मोहयात त्याग यायेत मचायेकं ग्वाहालि यानाच्वंगु दु । थःके अप्वः दुगु धन सम्पत्ती यथाश्रद्धा दान यानाः बोधिसत्व चर्याय् न्ह्याःवनेगु अभ्यास नं जुया वयाच्वंगु दु । ५. थःत जन्म ब्यूम्ह बौ प्रति श्रद्धाभाव क्यनाः बौया ऋण प्रति कृतज्ञ जुइगु शिक्षा बौया ख्वाः स्वयेगुलिं बियाच्वंगु दु ।"
https://nepalbhasatimes.com/43178,संस्कृति,???? ??????? चतुर्दशी,कुमारी प्रथा व झीगु परम्परा,"                                                         सुजनबिलास बज्राचार्य संसारय् मनूयात द्यःभाःपियाः राज्यं हे हनीगु चलन गनं दुसा व नेपालय् हे जक दु । छम्ह मिसामचायात द्यःदयेकाः याइगु परम्परा विश्वया नितिं हे तसकं अजू चायापुगु खँ खः । उकिसनं हिन्दू व बौद्धतय्गु मंकाः द्यःकथं हनीगुलिं विदेशी विद्वान्तय्गु नितिं नंथ्व छगू अनुसन्धानया बिषय जुयाच्वंगु दु । हिन्दू धर्म आस्तिक धर्म खःसा बौद्ध धर्म नास्तिक धर्म खः । थ्व आस्तिक व नास्तिकया दथुइ संयोजन गुकथं जुल वा थ्व कुमारीया वास्तविक दर्शन छु खः धयागु सीकेत यक्व विदेशीत नेपाः वयाच्वंगु दु । थ्वसम्बन्धय् झी नेवाःत नं अलमलय्लानाच्वंगु खनेदु । छगू हे भाय्,छता हे नसा,छगू हे परम्परा,छगू हेसंस्कार,छगू हेआस्था तर झीसं थःथःगु धर्म व सिद्धान्तकथं बिस्कं संस्कार न्ह्याका वयाच्वना । उकिसनं बौद्धसमुदायया शाक्य,बज्राचार्य वा ज्यापु जातिया म्ह्याय्मचायातहिन्दू जुजु–प्रजा सकसिनं म्वाःद्यःकथं हना वयाच्वन । थ्व अजू चाइपुसेच्वंगु परम्परा जक मखसे जातीय धार्मिक संहिष्णुताया दसु नं खः । नेवाःसमाजय् कुमारीया महत्व गुलि दु धयागु खँ झीगु परम्परां क्यना वयाच्वंगु दु । नेवाःतय्सं थःपिनिगु गोप्य यानातइगु आगमंनिसें सिमा,गाः,चुक,ल्वहं,फः,ग्वाखंचा प्वा, व थाय्बाय्या नां तकं कुमारीया नामं तया वयाच्वन । अन श्रद्धापूर्वक सम्मान याना वयाच्वन । थःपिनि नच्चाम्ह म्ह्याय्मचायात वयागु उमेर अनुसार कुमारीया थीथी परिवर्तित नामं पुज्याना वयाच्वंगु खनेदु । वैदिक सनातनय् कुमारीयात आदिशक्ति द्यःया अवतारकथं कयाच्वन सा बौद्धतय्सं कुमारीयात वज्रदेवीया प्रतिरूपकथं कया वयाच्वन । दुर्गासप्तसती व चण्डिका धाःगु सफुलिइ न्ह्यथनातःकथं कुमारीया उत्पत्ति शिवया काय्भाजु कुमारया मिसा शक्तिकथं कयातल । असुर शक्ति शुम्भ, निशुम्भ, चण्ड, मुण्ड व रक्तबीज थेंज्याःपिं तसकं बल्लाःपिं दानवतय्गु बिनाश यायेत पार्वतीया शरीरं पिहांवःम्हअम्बिका याकःचां जक मफुगुलिं थीथी द्यःपिंत ग्वाहालिया निंतिं आह्वान याःगु खः । मिसा शक्तिं जक बल्लाःपिं दैत्यतय्त क्वःथले माःगुलिं ब्रह्मां ब्रह्मायणी,महेश्वरं माहेश्वरी, विष्णुं वैष्णवी, बराहं बाराही, कुमारं कुमारी(कौमारी), देवराज इन्द्रं इन्द्रायणी, पार्वतीं चण्डिका(चामुण्डा) व लक्ष्मीं महालक्ष्मीयात उत्पन्न यात। थुपिं च्याम्ह द्यःपिंत हे समाजय् अष्टमातृका धाल । थुपिं अष्टमातृकापिंसं हे शुम्भ, निशुम्भ, चण्ड, मुण्ड व रक्तवीज थेंज्याःपिं महापराक्रमी दैत्यतय्त स्यानाबिल । थ्वहे अष्टमातृकाया छम्ह मू पात्र कुमारी जुयाबिल । गनगनं थ्व सप्तमातृका वा नवदुर्गागणय् नं कुमारीयात हिन्दूदर्शनकथं स्वचाका यंकल । थुकिया प्रत्यक्ष अनुभव झीसं येँयाःबलय् पिहां वइगु द्यःप्याखं,गथु प्याखनय् स्वयेफु । उखे बौद्ध धर्म अनिश्वरवादी जूगुलिं अन द्यःयात स्थान मदु । मात्र भावना जक याना तल । उकिसनं वाह्य व गुह्यरुपकथं मनूतय्त बिइगु ज्ञानयात ब्वथलातल । गुह्यरुपं सिइकेत देखा वा दीक्षाया आवश्यकता यानातलसा बाह्य धकाः सकसिनं खनेदइगु यानातल । कुमारीकथं बौद्धमार्गीतय्सं हनीम्ह वज्रदेवी वहे वाह्यरुप खः । बौद्धधर्मकथं कुमारीयात स्वंगू तगिमय् ब्वथला तल । दकलय् न्हापां मिसामचायात द्यःदयेकाः,निगूगु वज्रदेवी व स्वंगूगु हेवज्र नैरात्मा प्रज्ञापारमितादेवी कथं व्याख्या यानातल ।वज्रयानय् कुमारीयात स्वकुं अर्थात् त्रिकोणात्मक‘ए’कारया प्रतिविम्बकथं कयातल । थुकियात एवंकार धयातल । थ्व त्रिकोणात्मक‘ए’कारयात काय,वाक,चित्तया प्रतिककथं कयातल ।थ्व काय,वाक,चित्तया माध्यमं सूक्ष्मसिबें न सूक्ष्मरूपं जुयाच्वंगु हिउपाःयात दुवाला स्वल धाःसा अनित्यताया वास्तविकतायात थुइके फइगु धयातल । थुकिं हे सत्यनाप साक्षात्कार याकी । थ्व सत्यता हे अभेद्य खः गुकियात प्रज्ञापारमितादेवी धाल । कुशल चित्तया दुनेया ज्ञानं जक थुइकेफइगु जूगुलिं थ्वयात गुह्येश्वरी धकाः नं धाल । लिपा वज्रयानया साधकतय्सं छुं छगू रुपय् आलम्बन यानाबिल ।कुशल चित्तं मनूतय्त दुःखपाखें तापाक्क तयेगु याइ । अकुशल चित्तं व्यापाद, वेदना, चिन्ताया स्वतिपाँचय् तक्यंकी । गुह्येश्वरीयात कलशया रूपय् आलम्बन याःगु मतलब नं थ्वहे खः । शुद्धलखं हाःहाः यायेबलय् गथे ख्वाउँसे च्वनाः सिचुसे च्वनी अथेहे कुशल चित्तं नं आनन्द बिइ । वज्रयानया साधकतय्सं मनूतय्त थ्वहे वास्तविक खँ थुइकेत छुं बिशेष आकृति वा रूपयात नालायंकूगु खनेदु । गुकिया लिच्वःकथं थौं मनूद्यःया रुपय् कुमारी झीगु न्ह्यःने दु । वास्तवय् कुमारीया शाब्दिक व्याख्या याये तसकं थाकु । साधारणभासं ‘कु’या मतलव कुतत्व वा गलत संस्कार, ‘मार’या अर्थ अन्त्य वा छेदन खः । अथे धइगु कुमारया शाब्दिक अर्थ गलत तत्वया क्षय वा छेदन यायेगु अर्थात् न्हंकाछवयेगु खःसा कुमारी शब्दं न्हंका छ्वयेगु शक्तियात प्रतिविम्वितयानाच्वंगु दु । शाब्दिकरूपं स्वयेगु खःसा कौमारीया तत्भवरूप हे कुमारी खः । छाय्धाःसा कौमारी,कोमाली,कोमारी जुयाः कुमारी जूवंगु खः । संस्कृत भासं कुमारीयात कौमारी धाइ । गनंगनं संस्कृतय् नं कुमारी धकाः न्ह्यथनातःगु दु । तर नेपाली व नेपालभाषाय् कौमारी मधासे कुमारी हे अप्वः छ्यलाच्वंगु दु । कुमारीयात प्रकृतिकथं नं नाला वयाच्वंगु दु । अथर्ववेदय् “ताःआयु व ऐश्वर्य सुखया स्वापू उर्वरता अर्थात् उत्पन्नलिसे स्वानातल ।थ्व उर्वरता वा उत्पन्न यायेगु शक्ति मिसायाके जक दइगु जूगुलिंमिसा वा मिसामचायात कुमारीकथं कयातःगु खनेदु ।मेगु अर्थय् धायेगु खःसा प्रकृतिया उपज धइगु हे मानव वा थन म्वानाच्वनीपिं जीवत खः। प्रकृति स्यन वा दूषित जुल धाःसा थुकिया बांमलाःगु लिच्वःतप्यंक हे पृथ्वीइ च्वनीपिं सकल जीवतय्त लाःवनीगु खनेदु ।मेगु अर्थय् धायेगु खःसा प्रकृतिया पर्यायवाची धइगु हे हलिं न्यंकया लकस खः, गुकी सम्पूर्ण जीवजगत म्वानाच्वंगुदु । कुमारीं थ्वहे प्रकृति वा लकसयात प्रतिनिधित्व यानाच्वन । प्रकृतियात झीगु समाजय् बिस्कंकथं नाला कायेगु प्रचलन कुमारी शब्द छयलेसिबेंं न्ह्यः हे खनेदु । आदिम समाजय् प्रकृतियात स्वंगू अर्थय् ब्याख्या यानातल । ‘प्र’ धाःगु सत्व, ‘“कृ’धाःगु रजो, ‘“ति’ धाःगु तम खः । अर्थात् सात्विक,राजसिक,तामसिक जुल । मनूतय्त नं थुकिइ ब्वथला तल गथेकि सत्वगुणं निःस्वार्थकथं समाजया सेवा याइम्ह÷फलया आशा मयाइम्ह,रजोगुणं थःगु ज्या ताःलाकेत वा थःजक म्वायेत स्वइम्ह, तामसिक गुणं थःगु स्वार्थ पूवंकेत मेपिंत क्षति यायेत तकं लिमचिलीम्हकथं कयातल । अथेहे चतुरमहाभूत धकाः पृथ्वी,जल,अग्नि, वायुयात कयातलसा अन्तिमय् आकाशयात नं दुथ्याकाः पंचमहाभूत परिभाषित यानाबिल । पृथ्वी व जलयात तम,अग्नि व वायुयात रजो व आकाशयात सत्वकथं कयातल । हेबज्रतन्त्रय् थ्वहे चतुरमहाभूतया व्याख्या यानातःगु दु । बौद्धशास्त्रनिर्माणादिचर्याय् कुमारीया प्रतिरूप वज्रदेवीयात ‘खसम ज्ञानदेवी’ धकाः न्ह्यथनातल । खसम ज्ञानया अर्थ सर्गः अर्थात् आकाशया ज्ञान खः । सर्गतय् स्वयांतुं च्वनकि गथे छुं हे मदुथें मखुथें अनन्त जूगु अनुभव याइ, थज्याःगु ज्ञानं दइगुयात हे सर्गःया ज्ञां अर्थात् आकाश ज्ञान धका धाःगु खः । उकिं थ्व ज्ञान कायेत मनूतय्सं काय,वाक,चित्तयात एकाग्रया माध्यमं साधनायात धाःसा सात्विक गुणय् प्रवेश यायेफइ । अर्र्थात् कुमारीया दर्शन यायेफइ । तर मनूतय्सं वास्तविक दर्शन मथुइगु जूगुलिं न्हापाया साधक गुरूपिंसं उपायकौशल छ्यलातःगु खः । उकिं झीगु समाजय् कुमारीया म्हसीकायात प्यब्वय् ब्वथला तल –पिण्डस्थ,पदस्थ,रुपस्थ व रुपवर्जित । पिण्डस्थ धकाः पीठगणपिं,पंचगणकुमारी जुल । पदस्थ धकाः थीथी उमेरकथं कन्या,त्रिमूर्ति,कल्याणी,रोहिणी,कालिका,शाम्भवी,दुर्गा, चण्डिका, सुभद्रा इत्यादि जुल । रूपस्थ धकाः जीवित कुमाारी जुल । अले रूपवर्जित धकाः सिमा, गाः, चुक, ल्वहं, फः, ह्वः अर्थात् ग्वाखंचा प्वा,थाय्बाय्यात द्यः भाःपियावंगु खनेदु । गथेकि असं वा ग्वार्कोया बालकुमारी,कुमारीपाटि,कुमारीसिमा, विहारपतिकं खनेदइगु त्रिकोणात्मक प्वाः अर्थात् कुमारी ह्वः वा योगिनी,कुमारीगाल इत्यादि जुल । ईया हिउपाः लिसेलिसें जव नेपाःमण्डलय् हिन्दूधर्म वा बौद्धधर्मया प्रवेश जुल अले नामाकरण थःगुकथं जुयावन । वयां न्ह्यःया अध्ययन यायेगु खःसा शाक्त धर्मया प्रभाव तसकं लाःगु खनेदु । थाय्थासय् पलिस्था यानातःगु शक्तिपीठत उकिया हे दसु खः । शाक्तमतकथं मातृस्वरूपी अर्थात् धातृदेवीयात आह्वान याइगु हे शाक्ततय्गु साधना खः । शक्तिया पुजा हे शाक्त धर्म खः । थ्व धर्मया उद्देश्य धइगु हे मोेक्ष प्राप्त यायेगु खः। शक्ति संचय यायेगु खः । शक्ति हे जीवन खः । शक्ति बिना सिद्धि,बुद्धि व समृद्धिया अर्थ मदु धइगु मान्यता खः । अले मनूया शरीरयालिसें जीवित ब्रम्हाण्डया शक्तियात नियन्त्रण व रूपान्तरण यायेगु कुतः हे थ्व धर्मया मू आज्जु खः । लिपा जूलिसे शाक्त धर्मयात हिन्दू धर्म व बौद्ध धर्मं गाक्कं प्रभावित यानायंकूगु खनेदु । वास्तवय् शैव धर्मलिसे शाक्तया तसकं सतीगु स्वापू दु । लिच्छवीकाल व मल्लकालतक थ्यंबलय् स्वनिगः व उकिया जःखः लागाय् पलिस्था यानातःगु थीथी पीठ हे अष्टमातृकाया नामंरूपान्तरण यानाहःगु झीगु न्ह्यःने इतिहास दु । शाक्ततय्गु निगू कचा दु । छगू कौलमार्गी,मेगु समयाचारी । कौलमार्गीतय्गु न अद्धैतवाद साधकत दु । उमिगु मान्यताकथं संसार छुं हे मखु, झुठ खः । ब्रम्ह छगू जक सत्य खः । माया वा आशक्तिया व्यावहारिक बोलबाला दु । थुकिं हे दक्व श्रृजना जूगुलिं हे जगतया रूप अनिर्वचनीय खः । कौलमार्गीतय्सं न्ह्यावलें याइगु हे पंचमकार पुजा खः । पंचमकार पुजा धकाः मद्य,मांस,मत्स्य,मैथुन,मुद्रा छयलीगु खः । थ्व परम्परा झी नेवाःतय्सं थौंकन्हय् छयला वयाच्वना । अले प्रसादया रुपय् नया वयाच्वना । कालान्तरय् वनाः नेपालमण्डलदुने शाक्त,शैैव व बौद्ध धर्म थुकथं स्वातुस्वाःवन कि वास्तविकता छु धइगु हेथुइकेत थाकुया वन । हिन्दूधर्मया योगिनीतन्त्र, कालिकातन्त्र व शाक्ततन्त्रय् नेवाःतय्सं हना वयाम्ह कुमारीया पुजायात कयाः विधिविधानपिहां वःगु खनेदु । कुलार्णतन्त्र, भैरवतन्त्र, योगिनीतन्त्रय् न कुमारीया चर्चा यानातल । स्वनिगः दुने मल्लकालय् येँ,यल,ख्वप,बुंग, तोखा जक मखु कि त्वाःबहाःपतिकं जीवित कुमारी स्थापना यायेगु सुरु जुल । उकिं स्वनिगःयात कुमारी देय् धायेगु तकं यातसा मल्लजुजुपिंसं थःगु राज्यया रक्षाया नितिं धकाः कुमारी पलिस्था यायेगु ज्यातकं जुल । उकीमध्ये मल्लकालय् यँे देय् छपलाः न्ह्यःने हे खनेदत । यँेया अन्तिम जुजु जयप्रकाश मल्लं ने.सं.८७३ पाखे श्री श्री श्री कुमारी माजु धकाः सुवर्ण सिक्का द्यछाःगु खः । अथेहे गुरुजुपिनिगु सल्लाहकथंजयप्रकाश मल्लं ने.सं.८७७ पाखे सिंख्वंमू बहाःया गुरुजुपिनिगु भुजाद्यः दुगु आगंछेँ नापं अधिग्रहण यानाः छगू विहार दयेकाः जीवित कुमारीयात तयेगु व्यवस्था यानाबिउगु खनेदु । जयप्रकाश मल्लं हे सम्यकय् बिज्याइपिं बौद्ध द्यःपिं लिसें शैव द्यःपिंत नं थःगु लाय्कुली ब्वनाःथः नं सहभागी जुयाः देय् चाःहिइकाःकुमारी जात्रा तःजिक न्यायेकूगु खः । थुकिया हे लिच्वःकथं ने.सं.८८० पाखे कुमारीयात स्वतँ जाःगु रथ द्यछानाः रथजात्रा न्यायेकेगु परम्परा न्ह्याकल । थ्व थुगुसी २६१ दँ क्यंगु जुल । लिधंसा सफू व पत्र–पत्रिका १) कन्हैयालाल चखुं ‘जीवितदेवीको रुपमा पूजित कुमारी’, गोरखापत्र,बि.स..२०५६ २) विनोदराज शर्मा, ‘कुमारी व ख्वपदे’ ३) लीलाभक्त मुनंकर्मी “कुमारी प्रथा” ने.सं. ११२१ ४) सुजनविलास बज्राचार्य “मूलश्री महाविहार व विहारया कुमारी प्रथा”ने.सं.११४० ५) यज्ञमानपति बज्राचार्य“वज्रयान परम्पराय्ः—योगिनीया भूमिका,”येँ ःबौद्धदर्शन अध्ययन पुचः,वि.सं.२०६४ ६) मञ्जुश्रीरत्न बज्राचार्य,“नेवा बौद्ध परम्पराय् कुमारी व येँ लाय्कू कुमारी” सन्ध्या टाइम्स,ने.सं.११२८ ७) मिलन शाक्य,“कुमारी तत्वको महत्व” गोरखापत्र,वि.सं.२०६०"
https://nepalbhasatimes.com/47992,संस्कृति,११४२ गुंलाथ्व सप्तमी,ख्वपय् सापारुया तःजिगु तयारी,"ख्वप(नेपालभाषा टाइम्स)- थुगुसी सापारु तःजिक हनेगु निंतिं तयारी जुयाच्वंगु दु । निदँ तक कोरोनाया कारणं औपचारिकताय् जक सीमित जूगु सापारु नखः थुगुसी सभ्य व भव्य रुपं हनीगु जूगु दुसा व हे ल्याखं तयारी नं जुयाच्वंगु दु ।                                                         ख्वप नगरपालिकां थुगुसी सापारु तःजिक हनेत सर्व साधारणयात आह्वान याःगु दु । वइगु साउन २७ गते शुक्रवाःकुन्हु तःजिक सापारु नखः हनेत आह्वान यासे सापारु चाःहिलीगु लँपुयात मार्ग प्रशस्त यायेत नं इनाप याःगु दु । नगरपालिकां नगर दुने सापारु चाःहिलीगु लागाय् च्वंगु निर्माण सामग्री लगायत दक्वं सामग्री चिइकेत धासें सम्बन्धित निकाययात उकिया निंतिं निर्देशन नं बिउगु दु । ख्वप नगर प्रमुख सुनिल प्रजापतिं वंगु निदँतक कोरोनाया कारणं औपचारिकताय् जक सीमित जूगु सापारु नखः थुगुसी व्यवस्थित व मर्यादित रुपय् हनेत इनाप यासें सापारु चाःहिलीगु लँपुयात सुचुकुचु यायेत इनाप यानादिल । लिसें वय्कलं सापरुया लँपुइ लाःगु विद्युत, टेलिफोन, केबुल, इन्टरनेट लगायतया तारयात व्यवस्थित यायेत नं सम्बन्धित दक्वं निकाययात इनाप यानादीगु दु । सापारु चाःहिलीगु लँपु खाली यायेत व थीथी प्रयोजनया निंतिं तयातःगु तार व्यवस्थित यायेत छगू समिति नं गठन याःगु दु । ९ वडाअध्यक्ष रविन्द्र ज्याख्वःया संयोजकत्वय् सायाः वनीगु लँपुइ च्वंगु तार व्यवस्थापनलिसें आवश्यक समन्वय व अनुगमन यायेगु ल्याखं न्हय्म्हेसिया समिति गठन याःःगु खः । नगरपालिकां सम्बन्धित निकायया प्रमुखतलिसे जूगु सहलहया इलय् साउन २० गतेया दुने दक्वं तार व्यवस्थापन यायेत धाःगु दु । साउन २० दुने तार व्यवस्थापन यायेगु ज्या मजुल धाःसा नगरपालिका थम्हं हे यायेगु व उकिया वापत जूगु खर्च व जरिवाना सम्बन्धित पक्षपाखें हे असुल उपर यायेगु नगर प्रमुख प्रजापतिं कनादिल । सापारु मर्यादित व व्यवस्थित रुपं संचालनया निंतिं थुगु ज्याय् सकसिनं ग्वाहालि यायेत इनाप यानादिसें सरोकारवाला पक्षं नं थःथःगु थासं आवश्यक भूमिका, सहकार्य व समन्वय यायेत इनाप यानादीगु दु । अथे हे सापारुकुन्हु सायाः न्ह्यानाच्वनीगु अवधि तक विद्युत आपूर्ति बन्द मयायेत नं नेपाल विद्युत प्राधिकरणयात इनाप याःगु दु । सायाःया इलय् प्रदर्शन याइगु घिन्तांघिसि प्याखं व मेमेगु सांस्कृतिक ब्वज्या देश, विदेशय् च्वंपिंसं नं अःपुक अवलोकन याये खनेमा धइगु ल्याखं टेलिभिजन, सामाजिक संजालपाखें प्रत्यक्ष प्रशारणया व्यवस्था यायेत नं नगरपालिकां आह्वान याःगु दु ।"
https://nepalbhasatimes.com/47981,संस्कृति,११४२ गुंलाथ्व सप्तमी,पर्वतय् सापारु पर्व शुरु,"येँ(नेपालभाषा टाइम्स)- पर्वत जिल्लाया कुस्मा बजारय् सापारु पर्व शुरु जूगु दु । पर्वतया कुस्मा बजारय् लाखे पिथनाः सापारुया पर्व शुरु याःगु खः ।                                                         कोरोना संक्रमणया जोखिमयात ध्यानय् तयाः नेवाः संस्कृति व परम्परा ल्यंका तयेगु उद्देश्यं लाखे पिथनाः सापारु पर्व शुरु याःगु खः । थःथिति, इष्टमित्र, पासाभाइलिसें थः दिवंगत छेँजःपिंपाखें थन नं सायाः पिथनेगु चलन दया वयाच्वंगु दु । थ्व हे परम्पराकथं थन च्वंपिं नेवाःतय्सं बुधवाः लाखे प्याखं पिथनाः सापारु पर्व शुरु याःगु खः । थुगु दँय् दिवंगत जूपिं थः छेँजःपिंमध्ये अप्वःसिनं धइथें छेँय् छेँय् हे सायाः नखः हनेगु याःगु खःसा गुलिसिनं धाःसा सतकय् सायाः पिथनेगु नं याःगु स्थानीय सचिन्द्र श्रेष्ठं जानकारी बियादीगु दु । नेवाः समुदाय दुने पितृनाप स्वापू दया वयाच्वंगु थ्व नखः नेवाःत गन गन च्वना च्वंगु दु, अन अन थःगु हे चलनकथं सायाः पिथनेगु याना वयाच्वंगु दु । गुलिखे नेवाःत स्वनिगलय् वयाः च्वनाच्वंगुलिं थन नं सायाः पिथनेगु याइ । सचिन्द्र श्रेष्ठ"
https://nepalbhasatimes.com/45409,संस्कृति,११४२ पोहेलाथ्व द्वादशी ,सूर्यमास कथं हनीगु घ्यःचाकु संल्हू,"                                                         मीना बज्राचार्य माघ महिनाया १ गते घ्यःचाकु संल्हू हनीगु परम्परा दु । माघे संक्रान्ति नं धाइगु थुकुन्हु विशेष यानाः घ्यःचाकु नइगु खः । नेवाःतय्सं हनीगु अप्वः धयाथें नखःचखः चन्द्रमासया तिथि कथं हनीगु खःसां घ्यःचाकु संल्हु धाःसा सूर्यमास कथं हनावयाच्वंगु दु । अथे खःसां चन्द्रमा व सुद्र्यः नितांया स्वापू थुगु नखःलिसे दु । थुगु न्हि सूर्यं धनु राशीयात त्वःताः मकर राशीइ दुहांवनी अर्थात् सूर्य उत्तरपाखे न्ह्याइगु जुयाः सूर्य उत्तरायण धकाः नं धायेगु चलन दु । थुगु दिंनिसें चा स्वयां न्हि ताःहाकः जुइसा ख्वाउँसे व खिउँसे च्वंगु म्हो जुयाः सूद्र्यःया जः थिनाः बुलुहुं चिकुला क्वचाया ताल्ला शुरु जुइ । उकिं थुगु इलय् विशेष यानाः म्हयात माःगु पौष्टिक तत्व कथं घ्यःचाकु, तरुल, पलः, लाभा, हाम्वःया लड्डु वा तःला, संन्याः तयाः बजि नयेगु चलन दुसा सुथय् म्वःल्हुया थः स्वयां थकालिपिनिगु ल्हातं चिकं तिलेगु चलन दु । माघंनिसें साउन तक सूद्र्यः उत्तरय् लाइगु जुयाः थ्व खुलायात उत्तरायण धाइगु खःसा थुगु दिंयात बैदिक शास्त्र कथं पवित्र दिंया रुपय् कयातःगु दु । उकिं नं थुगु दिं कुन्हु दान धर्म जप पुजापाठ यात धाःसा मेगु इलय् स्वयां अप्वः पुण्य लाइगु धार्मिक विश्वास दु । थुकुन्हु स्वनिगःया थीथी थासय् वनाः पुजापाठ व दानधर्म यायेगु व थः मदयेधुंकूपिं मां अबुया नामं सिरा दान बिइगु नं चलन दु । सिरा धकाः जाकी, बजी, घ्यःचाकु, तःला, पलः, तरुल, फलफुल, हलु, चि, माय्लिसें दक्षिणा तयाः पुरोहित गुरुजुपिंत दान बिइगु खः । च्वकबाद्यः, करुणामय व जनबाद्यःथाय् थ्व खुन्हु भक्तजनतय्गु म्वःम्वः भीड जुइ । घ्यःचाकु संल्हुया दिंकुन्हु स्वनिगःया थीथी थाय् लिसें खुसि व घाट दुथाय् गथेकी देवघाट, बराहक्षेत्र, पनौति, सक्वः, दोलालघाट लगायत थासय् मेला हे जुइ । थन म्वःल्हुया दानधर्म पुजापाठ यात धाःसा मोक्ष प्राप्त जुइगु व मनंतुनागु पूवनीगु धार्मिक विश्वास दु । अथेहे यलया अगिंमथय् नं थुगु दिं कुन्हु विशेष मेला जुइ । मदिक्क मि च्याना च्वनीगु अगिंमथःयात धार्मिक व सांस्कृतिक रुपं नं पवित्र थाय् कथं नालातःगु दु । उकिं थन घ्यःचाकु संल्हु कुन्हू सिरा दान लिसें पुजा याइपिं भक्तजनपिं म्वःम्वः जुइगु खः । घ्यःचाकु संल्हु खुन्हू सुथय् म्वःल्हुयाः पुजापाठ व दानधर्म यायेधुंकाः थः स्वयां थकालिपिं वा मां, अजि, मलेजुपिनिगु ल्हातं छ्यने चिकं तिइगु परम्परा दु । चिकं चसुप्वालय् तल धाःसा म्हय् क्वाजः दइगु व उसाँय् बांलाइगुलिं नं थः मस्ततय्त चिकं तिइकीबलय् ताःआयु व भिंउसाँय्या सुवाः बिइ । निभालय् च्वनाः चिकं ती धुंकाः सकल छेँजःपिं च्वनाः घ्यःचाकु, तरुल, पलः तरकारी, तःला, सन्यां तयाः न्ह्यइपुक नइ । माघ महिनाया चिकुलां ख्वाउँसे च्वंगु इलय् थुकथंया नसा नयेबलय् म्हं क्वानाः उसाँय् नं भिनावइ । थुगु दिंखुन्हु संन्याया छ्यं वांन्यात धाःसा शत्रुया छ्यं वांन्यानागु ति ग्यनी व हाम्वः दान यात धाःसा लुँ दान यायेगुति ग्यनी धयागु नं जनविश्वास दु । घ्यःचाकु संल्हु खुन्हुु जक मखु मेमेबलय् नं चाकु नयेगु याः । यःमरि पुन्हिबलय् यःमरि दयेकेत ला झन् मदयेकं मगाः । अथेहे मचा बुइबलय् मचाबूम्हेसित विशेष यानाः घ्यःचाकु तया जा नकेगु चलन दु । छाय्धाःसा मचाबुइबलय् घ्यःचाकु नलः धाःसा मचायात माक्वः दुरु वइगु व मचाबूम्हेसित म्हय् क्वाजः लिसें पौष्टिक नं दइगु जुयाः मचा व मांम्हेसियागु उसाँय् नं बांलाइ । उकिं मचा बूम्हेसित नकीगु चाकुइ विशेष कथं इमु, खुवा, छ्वःरा, काजु, पिस्ता थेंज्याःगु मरमसला तयाः दयेकी । विशेष यानाः पुष व माघ निला चाकु दयेकीपिनि तसकं लिलाइमखु धाइ । झीसं थीथी इलय्, ई व मौसम कथंया नसात्वँसा नयाः थःगु उसाँय् व म्हयात बल्लाका तयेमाःगु आवश्यक दु । थुकथंया नसात्वँसा नयाः थःगु शरीरयात माःगु पौष्टिक तत्व प्राप्त यायेगु निंतिं नं थुकथं नखःचखः हनाः मौसम कथं सइगु व दइगु नसात्वँसा नयेगु चलन न्ह्यानाच्वंगु खः ।  "
https://nepalbhasatimes.com/48641,संस्कृति,११४२ यंलागा पारू ,थिमिइ म्येप्वाः खनेगु जात्रा,"थिमि (रासस)- येँयाःया झ्वलय् थिमिइ म्येप्वाः खनेगु जात्रा जुल । यँयाः पुन्हिया बहनी थिमिया दिगु भैरव न्ह्यःने वीरेन्द्रभक्त गजु श्रेष्ठं म्येप्वाः खंकूगु खः । भाजु श्रेष्ठं झिगू इञ्च ताःहाकःगु नतूचा म्येचय् तियाः झिंन्हय्प्वाः पाल्चा तयातःगु अर्धचन्द्राकार भ्येँ कुबियाः थिमि देय् चाःहिउगु खः । जात्रा क्वचायेकाः नतू तियाः प्वाःगंगु म्येचय् नासःद्यः परिसरया चा तयाबिउगु खः । थ्व चा तल धाःसा घाः पाके जुइमखु व याकनं लनी धयागु विश्वास यानातःगु दु ।                                                         म्येप्वाः खनेगु निंतिं भाजु श्रेष्ठं स्ववाः न्ह्यः हे नतु दयेकेगु निंतिं समयबजि सहित पुजा बियाः मू नकःमि रामभक्त नकर्मीयात इनाप याःगु खः । थथे इनाप यायेधुंकाः झिगू इञ्च ताःहाकःगु नतूचा दयेकाः शुद्ध तू चिकतय् थुनाः तःगु खः । येँयाः पुन्हि कुन्हु बहनी बालकुमारीया पुजा यानाः थ्व नतूचा म्ये प्वाःखनीम्हेसिया म्येय् सूगु खः । म्येचय् सुइधुंकाः अर्धचन्द्राकार भ्येँ कुबियाः म्येँ प्वाः खंम्हं थः न्ह्याःन्ह्याःथाय् चाःहिलेगु चलन दु । थ्व हे चलन कथं तःदँ न्ह्यः चांगुनारायण व पशुपति थ्यंक तकं चाःहिउवंगु खँ स्थानीयतय्सं धाःगु दु । थिमिइ जुइगु म्येप्वाः खनेगु जात्राया निंतिं जुजुया प्रतिक कथं हनुमानध्वाखां खड्ग यंकेमाःगु चलन दु । म्येप्वाः खंगु कन्हय्कुन्हु बालकुमारी द्यःयाथाय् हे द्यः लित तःवनेगु धकाः पुजा यानाः जात्रा क्वचायेकी । थ्व पुजा याइबलय् म्ये प्वाःखंगु नतूचा बालकुमारी देगलय् दुने तानाथकी । थिमिइ म्येप्वाः खनेगु जात्रा गुबलय् निसें सुरु जूगु धयागु लिखित प्रमाण छुं लूगु मदुनि । तर बालकुमारी द्यःयाथाय् तानातःगु नतू स्वयेबलय् थ्व जात्रा ३५० दँ स्वयां न्ह्यः निसें न्ह्याःगु अनुमान यानातःगु दु । आर्थिक अभावया कारणं थिमिया म्येप्वाः खनेगु जात्रा न्हापा तःदँ तक हे दिनाच्वंगु खःसा २०७४ य् स्थानीय तहया निर्वाचन लिपा थिमिइ नगरपालिकाय् न्हूपिं जनप्रतिनिधि वयेधुंकाः थ्व जात्रा हाकनं न्ह्याःगु खः । थ्व जात्राया किंवदन्ती कथं परापूर्वकालय् थिमिइ भूत, प्रेत पिसाचपिंसं तसकं दुःख बिउ वइगु जुयाच्वन । थुपिं भूतप्रेततय्त ख्यायेत छम्ह तान्त्रिकं बालकुमारीया साधन यानाः थःगु साहस क्यनेत थःगु म्ये प्वाःखनाः भूतप्रेततय्त ख्यानाछ्वःगु जुयाच्वन । थथे भूतप्रेत ख्यानाछ्वये फुगुलिं उबलय् निसें भूतप्रेत ख्यायेत थिमिया श्रेष्ठ थरया साहसी मनुखं दँय्दसं म्ये प्वाःखनेगु जात्रा न्ह्याकूगु जुयाच्वन ।"
https://nepalbhasatimes.com/50761,संस्कृति,११४३ सिल्लागा तृतीया,सक्व मेलाया लिपांगु दिं अश्वमेघ यज्ञ,"                                                         किचः सिंह मिलापुन्हिनिसें सिपुन्हि लछितक थन न्ह्याइगु माधवनारायणया धलं दंकेगु झ्वलय् दकलय् लिपांगु दिं सिपुन्हिकुन्हु अश्वमेघ यज्ञ याइ । अश्वमेघ यज्ञ स्वयां छन्हु न्ह्यः साँवा गणपिंसं शंख पुयाः जाकि ह्वलाः सकल द्यःपिं आह्वान यानाः निमन्त्रणा याइ । थथे द्यःपिंत निमन्त्रण याइबलय् वायु देव छम्हेसित धाःसा निमन्त्रणा याइमखु । अश्वमेघ यज्ञ चछि जागर्तन पुजा, होम कलशार्चन पुजा यानाः सछि व च्याकू स्वां, सिन्हः, आखे, ग्वय्, ग्वाः, दां, सिदा, पालं घासा, ग्वयेका, पसूका, कलेग्वप, पंचबल्लभ धकाः वंगःहः, पुहः, अंहः, चसिहः नापं बयर, सतिबयर, तु, कय्गू, गोबर, क्वखं मगाःगु लः आदि दुगु कलेग्वप लःल्हानाः थः मान्यजनपिंत स्वां बियाःकन्हय्कुन्हु नादीइ लछियंकं धलं दंकीथाय् वनाः मिगाः पुजा यानाः ख्यें कालाः चिभ्वय् नयाः माधवनारायणया धलं क्वचायेकीगु खः । अश्वमेघ यज्ञ याइबलय् अश्व धाःसा दइमखु उकिया थासय् अश्व भाःपियाः जट्टा दुगु नैंक्याः तइ । थ्व धलं दनेबलय् धलं दंपिं मिसापिं मजिउ जुल धाःसा यज्ञनापं तइमखु । यज्ञ पिने तापाक्क च्वनाः जक स्वये दइ । यज्ञ यायेबलय् मजिउ जूपिं मिसापिं मेगु दँय् हाकनं ब्यागलं च्वनाः यज्ञ यायेमाःगु चलन दु । यज्ञ सिधयेवं इहिपा जुइधुंकूपिं जूसा थः भाःतयात न्हापा लाक्क कलेग्वप व स्वां बीमाःगु चलन दु । थथे कलेग्वप व स्वां बीबलय् भाःतम्हं लंपाः व दां लःल्हानाबीमाः । इहिपा मजूपिं मिसापिनिगु हकय् थः स्वयां थकालिम्हेसित कलेग्वप व स्वां बीमाः । यज्ञ याइगु दिं न्हिछि व यज्ञ सिमधःतले छुं नं नये मजिउ । यज्ञ सिधल कि पालं यायेगु चलन दु । पालं याना च्वनीगु इलय् खा हाल धाःसा पालं याये मजिउ, पालं यायेगु त्वःतेमाः । पालं यायेधुंकाः सुथ न्हापां सक्व साखा त्वाःया ज्योतिलि·ेश्वर महाद्यः नापं सुन्दरीघाटय् साँवा गणं शंख पुलकि म्वःल्हुयाः साँवागणनापं माघ हालाः थनया थीथी द्यःयाथाय् चाःहिलाः बलंपुलिइ वनाः लछितक धलं दंकूपिं राजोपाध्याय बाज्यापिंत लंपाः व दां दक्षिणा बियाः थःथःगु छेँय् वनाः लछियंकं धलं दंबलय् थःपिं च्वंगु थासय् मिगाः पुजा यानाः क्वचायेकी । थुगु मिगाः पुजा याइबलय् मिगालय् मि च्याकाः ख्यें कालाः चि दुगु समय् नयाः वयेमाःगु चलन दु । अश्वमेघ यज्ञ याइबलय् नारांद्यःयात इहि यायेगु, बाः¥हाः तयेगु, काय्तापुजा नं याइ । बाः¥हाः तइबलय् नापसं च्वंगु द्यःछेँय् तइगु खः । थुगु ज्याझ्वः क्वचायेकाः नारांद्यःयात तुयुगु गां फायेकाः यज्ञकुण्डय् स्वचाः चाःहिइकी । अनंलि नारांद्यःयात आसनय् बिज्याकाः बाज्या व नारांद्यःयात तुयुगु गां फायेकाः बाज्यां पुजापाठ याइ । थथे याइगुलिं नारांद्यःयात अर्धनारांद्यः धकाः नं धायेगु याः । थथे यज्ञ याइबलय् भक्तजनतय्सं फुसा सछि व च्याक्वः चाःहिलेमाः । सछि व च्याक्वः चाःहिल धाःसा मनंतुंगु खँ पूवनी धइगु जनविश्वास दु । थुगु यज्ञ याइबलय् चाकःलिं कचि अप्पा तयाः होम याइगु खः । थुगु होम सिधयेकाः यज्ञ यायेत तयातःगु थासय् च्वंगु कचि अप्पा काये फुसा छेँ दनीबलय् जग तइगु थासय् तल धाःसा छेँय् तसकं भिनी, छेँ नं बांलाइ धइगु विश्वास दु ।"
https://nepalbhasatimes.com/38065,संस्कृति,???? ????????? पुन्हि,थनिंनिसें शुरु जुल स्वस्थानीया बाखं,येँ- थौं मिला पुन्हि । थनिंनिसें छेँय् छेँय् स्वस्थानीया बाखं कनेगु शुरु जुइ । नेवाःतय् छेँय् मिला पुन्हिनिसें सिपुन्हि तक लछियंकं स्वस्थानीया बाखं कनेगु चलन दु । थ्व बाखं कनीबलय् छुस्यामुस्या छानाः नयेगु नं चलन दु ।                                                         लिसें थनिंनिसें हे सक्वया नांजाःगु नारी खुसिइ माधवनारायणया धलं दनेगु नं चलन दु । अन थ्व लछियंकं तःधंगु मेला जुइ । अथे हे ख्वपय् नं खोह्रंया खाटय् लछियंकं माधवनारायणया धलं दनीगु चलन दु । निथासं च्वनीगु थ्व धलं अतिकं कठिन धार्मिक ज्या खः ।
https://nepalbhasatimes.com/48935,संस्कृति,११४२ कौलाथ्व षष्ठी,मोहनि नखः,"                                                         सन सायमि न्ह्यखँ ः नेपाः देय्या तःधंगु नखः ‘मोहनी’ कौलाथ्व पारुनिसें दशमी तक झःझः धायेक नेपाःया थीथी जातिं थःथःगु हे पहलं हनी । संस्कृतया दशमी खँग्वः अप्रभंस जुयाः दशैं जूगु खः । मोहनियात दशैं, बडा दशैं, विजया दशमी, तराई व भारतय् दुर्गा पुजा नं धायेगु याः । झीगु देशय् दँय् प्यकः मोहनि हना वयाच्वंगु दु । १) दिल्लाथ्व अष्टमी वर्षाकालीन २) कौलाथ्व पारुनिसें दशमीतक शरदकालीन (३) स्लिाथ्व अष्टमी बसन्तकालिन (४) चउलाथ्व अष्टमी गृष्मकालीन । तर अप्वःसिन सिउगु चउलाय् हनीगु पुलां मोहनि (चैतदशैं) खः । यक्व मनूत झाराबान्तां कयाः सीगुलिं छन्हु जक हनाः कौलाय् न्हूगु तःधंगु मोहनी धकाः कौलाथ्व पारुनिसें दशमी तक हनीगु खः । थ्व नखःबलय् शाक्त व शक्ति साधनाया देवी भगवतीलिसें पिगंद्यः (आजुअजिमापिं) पुज्यानाः बलि बी । थीथी धार्मिक ग्रन्थय् मोहनि  तसकं पुलांगु नखः मोहनि नखः गबलेनिसें हन धयागु तिफ्याये मफुसां थीथी धार्मिक ग्रन्थय् थ्वया महत्व च्वयातःगु खनेदु । भागवत, सप्तसती, चण्डीपुराण व रामायणय् नं शक्ति साधना यानाः असत्ययात न्हंकाः सत्यया जय जुइगु खँ न्ह्यथनातःगु दु । लिच्छविकालया च्यासः त्वाःया जयदेवया अभिलेखय् ‘नारायणदेव कुलदशमी गौष्ठिक’ धयागु खँग्वः कियातःगु दु । थुगु खँग्वलं नारायण देगलय् मोहनिबलय् यायेमाःगु विधिविधान पूवंकेत दयेकूगु गुथि धयागु अनुमान यायेफु । गोपालाराज वंशावलीइ १२ गू शदिपाखे जयस्थिति मल्लया पालंनिसें न्ह्यात धयागु खँ च्वयातःगु दु । थीथी किम्बदन्ति  सप्तसती चण्डीइ भवानीं (भगवतीं) दैत्यराज शुम्भयात स्यानाः द्यःपिंत रक्षा याःगु, भागवत व सप्तसती पुराणय् भवानीया वीरता वर्णन यानातःगु, चण्डी स्तोत्रय् महिषासुर दैत्य मेय्या रुप कयाः भवानीलिसे ल्वाःवंबलय् दैत्ययात क्वःथःगुलिं महिष मर्दिनी भगवती धाःगु व रामयणय् रामं नवरथ जःछि दुर्गा भवानीया पुजा आराधना यानाः दशमीकुन्हु रावण नाप युद्ध यानाः विजय जूगुलिं थ्वयात विजया दशमी धाःगु खः । असत्य अनिष्टयात न्हंकेत मोहनि जःछि भवानीया उपासना याइगुलिं सांग्रामिक महत्वया नखः नं धाइ । नःला स्वने  सोह्र श्राद्ध जःछि देगलय् चिनातःगु गंलिसें थीथी बाजं पिथनाः मालश्री धुनय् हनीगु मोहनिया न्हापांगु न्हि कौलाथ्व पारुकुन्हु सुथ न्हापां दनाः म्वःल्हुयाः निसी यानाः खुसिइ फि कयाः हयाः द्यःछेँ, आगामय् वा नःला स्वनेगु क्वथाय् बँ थिलाः भ्यगतय् व सलिंचाय् तछ्व व कःनि वा हाम्वः ह्वलाः भ्यगतं त्वपुनाः नःलास्वां पी । न्हिन्हि सुथय् नीलः छानाः द्यः पुज्यानाः बहनी मत बी । गुम्हेस्यां कलश नं थापना याइ । थथे अष्टमातृका नवदुर्गा साधना याइ । स्याक्वत्याक्व –नवमी) कुन्हु सलिंचाय् प्यूगु नःलास्वां पुजाभलय् तयाः द्यइके वनेगु चलन दु । नवरात्री (नवरथ मेला) कौलाथ्व पारुनिसें नवमीतक सर्गतय् नःगु मबीवं बाजं थानाः थीथी तीर्थय् म्वःल्हुयाः फियाम्ह महाद्यःयात अर्घबियाः फियाम्ह नाग व पिगंद्यः पुज्याइ । स्वदँ क्यनीबलय् पिगंद्यःयात भ्वय्ब्वय् छाइ । उपतीर्थकथं चालं (दशमी) कुन्हु गुह्येश्वरीया दर्शन याइ । स्याक्वत्याक्व कुन्हु तलेजु भवानीया दर्शन याइ । थ्वयात (नवरात्री गुन्हु तक चान्हय्) वा नवरथ मेला वनेगु धाइ । स्वनिगःया थीथी गांव त्वालय् थःगु लागा थितिकथं न्ह्यानाच्वंगु आजु पुलांगु संस्कृति गबलेनिसें न्ह्यात धयागु सीमदुनि । फुलपाति  कौलाथ्व सप्तमीकुन्हु जुजु खलःया गोर्खा दरवारं हःगु गुता हः (स्वां) तुमा, पालुमा, हलुमा, वामा, केराहः बेलपत्र, धतुरो, अशोक, दादिम आदि नवदुर्गाया प्रतीक कथं दुलीइ तयाः घले –मगः) तय्सं चांचां येँय्या जमलय् थ्यंक हइ । थ्वयात लसकुस यानाः हनुमानध्वाखा लाय्कूया दशैघरय् दुत यंकेत राजकीय सम्मानं गुर्जुया पल्टनं हर्षबधाइँ यानाः जमलय् काःवइबलय् तिंख्यलय् जुजु (राष्ट्रपति) सवारी जुइवं बधाइँ नं याइ । थ्वयात फुलपाति भिœयाउने धाइसा संस्कृतं ‘पुष्प पत्रिका÷नवपत्रिका प्रवेश÷ नं धाइ । थःगु थिति कथं गुम्हगुम्हेस्यां फुलपाति दुकाइपिं नं दु । थुकुन्हु तलेजु भवानी देगलं क्वतय् बिज्याकी । कूछि भ्वय्÷कालरात्री नेवाःतय्सं कौलाथ्व अष्टमीयात कूछिभ्वय् धाइ । छगू कूलयापिं भ्वछिं च्वनाः नयेगु भ्वय् कुलछि÷कूछि भ्वय् धाइ । तर थौंकन्हय् थ्व खँ मसिया कूछि –निमना) न्ह्यंगु कुलिं बजि दानाः केरा लप्तेय् तयाः अष्टमातृकाया प्रतीक छचाखेरं खय्पि, चय्पि, कःसू, हाकुमुस्याः, भुति, पालु व ख्वाखः (लैंया हः) घासाता लिसे थीथी घासा ज्वरय् यानाः तःजिक नइ । कूछि भ्वय् मनयेकं स्याक्वत्याक्व व चालं यायेमज्यू धाइ । थुकुन्हु निसें चालं तक द्यः (स्वां) क्वमकाःतले जाभ्या यायेमज्यू धाइ । गुम्हगुम्हेस्यां थुकुन्हु नापं स्वनेगु धकाः खड्ग पुज्यानाः ज्याभः स्वनीपिं नं दु । थुकुन्हु बहनी क्वतय् (तलेजु भवानी)यात तोप ततं ५४÷५४ म्ह भौमेय् (नेकू मबूपिं मेय्) व दुगु पाली । थुकथं पशु रुप कयाच्वंम्ह दानवयात स्याःगु चाःयात कालरात्री धाइ । यल व ख्वपया लाय्कुलिइ नं तलेजु भवानी द्यःयात विधिपूर्वक पुज्यानाः पशु बलि बियाः कालरात्री हनी । भौमेय् बलि बीमाःगु किंवदन्ती १३ गूगु शदीइ बारा सिम्रौनगढया जुजु हरिसिंह देवं ख्वपया लाय्कुली तुलजा (तलेजु) भवानी नीस्वंगु खः । १६ गूगु शदीइ जुजु महिन्द्र मल्लं ख्वपं तुलजा भवानी येँय् बिज्याकेत (साला हयेत) दकसिबे तग्वःगु देगः दयेकल । गजू छुइ ल्यंदनिबलय् न्ह्याबलें देगः दुनिगुलिं राजपुरोहितयात क्यनास्वःबलय् ताःनाबहाः भगवतीया च्वय् देगः दयेकूगुलिं द्यः तंचाःगुलिं देगः दुंगु खँ धाल । द्यः लय्तायेकेत ३६५ म्ह पशुबलि बियाः तुलजा भगवानीयात ग्वःगः गजू छोगु खः वःगः हे कचा देगः दयेकाः पुज्यात धायेवं द्यः शान्त जुइ धाःगुलिं तलेजु देगः छचाखेरं १२ गः चिचिग्वःगु कचा देगः दयेकाः द्यःयात गजू छुनाः दँय्दसं ३६५ म्ह बलि बी । थौंकन्हय् ३६५ म्ह बलि बी थाकुगुलिं ५४ म्ह भौमेय् व ५४ म्ह दुग बलि बीगु यात । भौमेय् व दुगुया ल्याः१०८ जुइ, ५ व ४ ल्याः ९ जुइ, थ्व बांलाःगु ल्याः नवदुर्गाया प्रतीक नं खः । स्याक्वत्याक्व कौलाथ्व नवमीकुन्हु नेवाःतय्सं स्याक्वत्याक्व हनी । थुकुन्हु सुथन्हापां थःथःगु चलन कथं नःलास्वां पुजाभः वा कलशय् तयाः चबहाँ (ख्येँय्) लिसें ग्वंगः, हँय् वा दुगु पिगंद्यः लिसें थीथी द्यःपिंत भोग बियाः द्यः पुज्याइ । द्यःछेँ, आगं, नःलास्वना क्वथाय् लुखा, खापाय् आदि थासय् मिखा च्वय्गु, खड्ग तरवारय् नं म्हसिन्हः व सपेतां च्वयाः स्वनाः द्यः पुज्याइ । थापिं, देसपा खाय्कोरिं, अन्ति, धौपति स्वनेगु झ्वलय् सरुवा जाकि÷ वा दुगु कुले वा पाथि द्यःने कचिगु लापाँय् नं स्वनी । स्वन्तिइ लक्ष्मी पुजाबलय् लक्ष्मीद्यःयात व हे जाकि बजि पुज्यायेगु, सुकुला तयाः समय्बजि छायेगु जक मखु, गुम्हेगुम्हेस्यां लाया गुंगु थनेगु नं चलन दु । थुकुन्हु माकःदलुखय् मोहनि सिन्हः फइ । थथे नःलास्वना क्वथाय् स्वनाः द्यः पुज्यायेबलय् पचली भैरवलिसे स्वापू दुपिं हाथुद्यः ब्वइपिनि कनास्वां मदयेकं मगाः । नलास्वंगु क्वथाय् ग्वंगः, वाउँछ्यं दुम्ह हँय् स्यानाः छ्यं थापं यायेगु धकाः स्वनेमाःगु, अथेहे ख्वपय् हँेय् स्यानाः झ्यालय् हँय्या छ्यं यखाना तयेमाःगु, दोलखाय् नं खा हँेय्या छ्यं लुखाय् यखाना तयेमाःगु चलन दु । बौद्धमार्गी नेवाःतय् नःलास्वंगु क्वथाय् बलि बीगु चलन मदु । थुकुन्हु विश्वकर्मा पुजा धकाः थम्हं छ्यलीगु ज्याभः पुज्यानाः स्वनी। अथेहे साइकल निसें गाडीइ तकं बलि बियाः पुज्याइ । गुम्हेगुम्हेस्यां कुमारी द्यः पुज्यानाः जक नःलास्वांया क्वथाय् आगमय् पुज्याइगुलिं मस्तय्त कुमार व कुमारी रुपय् पुज्याइगु चलन नं दु । थुकुन्हु छन्हु जक येँय् तलेजु देगलय् लुखा चाइगुलिं सुथंनिसें द्यइके वनीपिं म्वःम्वः दइ । सुथय् समय् नयाः बहनी सीकाभू भ्वय् नयेगु झ्वलय् स्याःम्ह बाहाँया थँजिकथं सी इना काइ । भ्वय् नयाः ल्यंदुगु क्वँय् मुनाः पिखालखुइ वाइ । पिखालखु क्षेत्रपाल द्यः जूगुलिं पशुतय् पशुयोनीं मुक्त यानाः पुनर्जन्म जुइ धाइ । सीकाभू छगू तान्त्रिक विधिं नयेगु भ्वय् खः । चालं÷खड्ग जात्रा÷पायाः कौलाथ्व दशमीयात चालं धाइ । चालनं चालं धाइ, अर्थात कुछिभ्वय् कुन्हु शक्ति प्राप्तीया निंतिं स्वनातःगु खड्ग ज्वनाः थःगु लागा कथं चाःहिलेगु खः । थ्वयात पायः पिदने, पायाः व खड्ग जात्रा नं धाइ । थुकुन्हु बान्हि बीवं बहनी स्वनिगःया थीथी पिगंद्यःया द्यःछेँ, कोतं अष्टमातृकाया प्रतीक थीथी रंगया वसः पुनाः आजु अजिमायात छानाः पुज्यानातःगु खड्ग तरवार आदि ज्वनाः जिगिजिगि खानाःपायाः पिदनी । न्ह्यःने बौपाः व भुयुफसि ज्वनाः वइ, लिसें धिमे व नाय्खि बाजं नं थाना वइ । थःगु लागा कथं चाःहिले िसधयेवं दानव रुपी भुयुफसि पालाः द्यःछेँ, कोतय् दुहां वनी । स्वनिगःया जक मखु नेवाः बस्तीदुगुथाय् थक्वाः, मंगः बजाः, साय्मितयगु साः, द्वलखा आदि थासय् नं पायः पिदनी । किपुली मिसा पायः धकाः मोहनिया लसताय् मिसातय्सं सिन्हःमू ज्वनाः लँ दुछि म्हासु व भुयु सिन्हः तिका वइ । थुकुन्हु सुथ न्हापां नलाःस्वनाः क्वथाय् द्यःयात खेचायेकेवं स्वनातःगु ज्वलं थँजि कथं लःल्हाना बी सिधयेवं दानवया प्रतीक स्वनातःगु भुुयुफसि पाली । फुक्कं सुचुका मुनाः बौपाः कथं पुज्याइ । आगं दुपिनि कोतः तयाः द्यः पुज्यानाः बाहां स्यानाः चाःपुजा याइ । समय् नये सिधयेवं स्वां क्वकायाः बौपाः वांछ्वइ । थकालिं मोहनि सिन्हः, जाकि सिन्हः तिकाः नःलास्वां व ह्याउाबाला –क्वखा) बियाः आर्शिवाद नं बी । थुकुन्हुनिसें चःह्रे तक येँय बसन्तपुली च्वंम्ह कुमारीं सिन्हः तिकी । अथेहे पुन्हि छन्हु न्ह्यव तक थःथितिपिंथाय् सिन्हः तिउवनी । नखत्या नं सःती । असं चालं  कौलाथ्व एकादशी कुन्हु असनय् च्वंपिंसं चालं हनीगुलिं असं चालं धाइ । असंया उरायत बाकुननिं दकलय् न्हापां जंक सिधःम्ह मचायात थकाली यानाः लिउलिउ बुरांपिं तक पायः पिदनाः असं बजाः चाःहिली । थुकुन्हु असंभुलु अजिमायाथाय् १२ म्ह द्यःया प्रतीककथं कन्या भ्वय् नं नकी । थीथी द्यःया जात्रा पचिमह्रः –कौलाथ्व पञ्चमी) कुन्हु राजकीय सम्मानसाथ पचली भैरवया जात्रा याइ । चालं कुनहु मरु गनेद्यः, असं चालं कुन्हु असंभलु अजिमा –अन्नपूर्ण देवी)या जात्रा यायेगु झ्वपलय् स्याक्वात्याक्व कुन्हु असनय् मेय्चा जात्रा जुइ । यलय् सप्तमी कुनहु ख्वनाया सिकालि माजुया व बुंगय्नवमी कुन्हु ह्यगृव भैरवया जात्रा याइ । ख्वपय् ब्रम्हायणी देगलय् नःला स्वंसां निसें नवमी तक थःगु म्हय् नःलास्वां पिनाः मत च्याकाः च्वनेगु व नवमी कुन्हु बहनी खँमेय् जात्रा याइ । थीथी प्याखं व खड्गसिद्धि लाकेगु यलय् ने.सं. ७८४ स जुजु श्रीनिवास मल्ल. पिथंगु अहिंसक गंप्याखं (अष्टमातृका नृत्य) कौलाथ्व पारुनिसें नवमी तक मू चुकय् हुइकी । सप्तमी कुनहु ख्वनाय् सिकाली प्याखं हुइकी, चालं कुन्हु थेच्वया नवदुर्गा प्याखं मूचुकय् हुइकी । ख्वपय् नवमी कुन्हु नवदुर्गा भवानी प्याखं पिदनी । येँय् १२ दँय् छक्वः पचली भैरवया गंप्याखं चालं कुन्हु पिदनाः मरु भुतिसलय् जुजुनाप पचली भैलःद्यवं खड्ग विनिमय –हिली) याइ । थ्वयात खड्ग सिद्धि लाकेगु धाइ । थुगु गंप्याखं ने.सं. ५३५ पाखे पचली भैरव व भद्रकाली नाप १२ दँय् छक्वः खड्गीसद्धि प्राप्त यायेगु ज्या जुजु अमर मल्लं याःगु थ्यासफुलिइ च्वयातःगु दु ।खुदँ पाकःजुइगु खड्गसिद्धि १२ दँय् छक्वः भद्रकालीया गंप्याखं पिदनाःचालं कुन्हु मखंया सिंहुदवातय् भद्रकाली नापं जुजुं खड्ग हिली । चालं निसें सिघः पुन्हि तक –चःह्रे) तक थःथःगु चलन कथं नःलास्वां पिखालखुइ वाइ । खय्त ला कायाष्टमीकुन्हुनिसें मोहनी वल धयागु छुमां कथं माश्रीधुन पुइगु, पिठ पुजावनेगु, चथाःकुन्हु आगंद्यः पुज्यायेगु मोहिन न्ह्यकायेगु धाइ । झीगु समाजय् चथाः महंककुछि भ्वय् मनय्कं मोहनि नखं हनेमज्यू धयागु चलन दु । कुछि भ्वय् खुन्हु थापं यायेगु धकाःशक्तिप्राप्त यायेगु निंतिं खड्ग स्वनाः पुज्यायेगु खड्गज्वनाः पायः पिदनेगु याइ । मध्यकालय् थ्व नखः विशेष यानाः सामरिक (सांग्रामिक) महत्वया रुपय् हंगु खनेदु । व इलय् शस्त्राभ्यास (खड्गसिद्धि) कथं नखः हनी । स्वनाद्यः पुज्यायेगु झ्वलय् दछियंकं छुं मजुइमा धयागु भावं मोहनि सिन्हः तिकाः क्वखा व नःलास्वां बियाः आर्शिवाद नं बी । थुगु नखतं सिनह्ःया गुलित महत्वदु धयागु खँ न्ह्यब्वयाच्वंगु दु । द्यःपिंत बाहां भोग बियाः सिकाभू यानाः नइगु लाया नखः, नतुसुतु मदुसा दाजुकिजाछथाय् मुनेगु, बँय् तुतिं चुइमज्यू धकाः हुस्लुं पुइगु व वा वय् गात धकाः इन्द्रयात पौ छ्वयेगु धकाः भुतुमालि ब्वयेकेगु चलन थौंतकं ल्यनाच्वंगु दनि । कुछि भ्वय् मनयेकं स्याक्वत्याक्व व चालं यायेमज्यू धयागु सीकसीकं पात्रोय् च्वयातःगु पाय्छि धकाः नखः हनेगु खँय् वाःचायेकेमाःगु दु ।  "
https://nepalbhasatimes.com/48702,संस्कृति,११४२ यंलागा पञ्चमी,ख्वपय् पुलुकिसि जात्रा,"ख्वप(नेपालभाषा टाइम्स)÷येँयाःपुन्हिया दकलय् लिपांगु न्हि बुधवाः थन पुलुकिसि जात्रा पिथंगु दु । थन येँयाःया दकलय् लिपांगु न्हि पुलुकिसि जात्रा पिथनेगु चलन दुसा थुकिया नापनापं येँयाः जात्रा नं क्वचाःगु कथं कायेगु यानातःगु दु ।                                                         थनया लाकुलाछेँ त्वालं शुरु जूगु पुलुकिसि जात्रा बुलुचुा, नासमना, वंशगोपाल, इताछेँ, खौमा, ख्वप लाय्कू, भोलाछेँ, महालक्ष्मीस्थान, थालाछेँ, गःछेँ, सुजमरि, तचपाः, इनाचो, ग्वःमरि, तिबुक्छेँ लगायतया थासय् चाःहिइकूगु खः । पुलुकिसि जात्रा स्वयां न्ह्यः बलिसहित पुजा याःगु खः । जात्रा पिथने न्ह्यः बलिसहितया पुजा यायेमाःगु चलनकथं गुथि संस्थान ख्वपपाखें उकथं पुजा याःगु खः । स्वर्गया जुजु इन्द्रया बाहन ऐरावतया प्रतीक पुलुकिसि जात्राया झ्वलय् थीथी त्वालय् थ्यंकाः वा नकेगु मि पंकेगु, तुंया लः त्वंकेगु याःगु खः । पुलुकिसि जात्रा पिथने न्ह्यः पुजा यायेधुंकाः स्थानीय तेखाचो त्वाःया साय्मितय्सं यांमत पिथंगु खः । स्थानीय भैलः द्यःया देगलं सुकुन्दा च्याकाः बुलुचास्थित चखुंचा फल्चां छज्वः यांमत पिथंगु खः । पुलुकिसि जात्रा नगरया बछि स्वयां अप्वः थासय् चाःहिलेधुंकाः मूपात्रया जात्रा नं पिथंगु खः । मूपात्र जात्रा नं भैलःद्यःया मूलुखां पिथनेगु परम्परा दया वयाच्वंगु दु ।"
https://nepalbhasatimes.com/38076,संस्कृति,???? ????????? पुन्हि,सक्वय् माधवनारायणया धलं दनेगु शुरु,"येँ (नेपालभाषा टाइम्स) – सक्वय् थनिंनिसें श्री माधवनारायणया धलं दनेगु ज्या न्ह्याःगु दु। दँय्दसं पोहेलाथ्व पुन्हि (मिलापुन्हि)निसें सिल्लाथ्व पुन्हि (सीपुन्हि)तक थन श्री माधवनारायणया धलं दनेगु लिसें नारीखुसिइ तःधंगु मेला जुइ ।                                                         थ्व झ्वलय् धलं दनीपिं व्रतालुपिंत म्हिगः चि भ्वय् नकेगु लिसें जल कायेकेगु ज्या जूगु खः । लछियंकं धलं दनेगु झ्वलय् धलं दनीपि व्रतालुपिंसं चि त्वःतेमाःगु नियम दु। थथे चि भ्याः याये मजिउगुलिं धलं दने छन्हु न्ह्यः व्रतालुपिंत चि भ्वय् नकेगु चलन दु। म्हिगः माधवनारायणया मूर्तियात थुगुसीया कजिया छेँय् हयाः विशेष पुजा यासें धलं दनीपिं व्रतालु सकसितं चि भ्वय् नकूगु खःसा वयां लिपा नारी खुसि लिक्क च्वंगु द्यः तयेगु फल्चाय् द्यः बिज्याकूगु खः । न्हापा लिपा सलंसः धलं दनीपिं दइगु थन थुगुसी कोरोना संक्रमणयात ध्यानय् तयाः न्यय्म्हेसित जक धलं दंके बीगु श्री माधवनारायण स्वस्थानी व्रत तथा शालीनदी उधार समितिं जानकारी बिउगु दु। २० दँनिसें ५० दँ दुपिंत जक धलं दंकेगु नापं धलं दनेत वइपिंसं थःगु नां दुथ्याकेगु झ्वलय् अनिवार्य रुपं पीसीआर परीक्षण यानाः उकिया नेगेटिभ वःगु रिपोर्ट व एक्स-रे रिपोर्ट समितिइ पेश यायेमाःगु व्यवस्था याःगु दु । समितिं कोरोना संक्रमणया जोखिमयात ध्यानय् तयाः याःगु व्यवस्थाकथं धलं दनीपिं सकसिगुनं रिपोर्ट नं नेगेटिभ वःगु जानकारी बिउगु दु। धार्मिक संस्कृति, परम्परालिसें जनस्वास्थ्ययात नं ध्यानय् तयाः थुगुसी धलं दनेगुलिइ न्हूकथंया व्यवस्था यानागु समितिया नायः मिजेन्द्रकाजी श्रेष्ठं कनादिल । माधवनारायणया धलं दनीपिंसं कडा नियमया पालना यायेमाः । लछियंकं धलं दनेगु झ्वलय् न्हियान्हिथं सुथ न्हापां नारीखुसिइ म्वःल्हुइमाःगु, लाकां न्ह्याये मजिउगु, मेपिंत थी मजिउगु, परदेश यात्राय् वनेबलय् नं लाकां न्ह्याये मजिउगु, मिसापिं सक्वया ध्वाखा प्यंगू ध्वाखा दुने व मिजंपिं माधवनारायण द्यःनापं धलं दनेगु थासय् हे च्वनेमाःगु कडा नियम दु । थ्व हे झ्वलय् थनिंनिसें लछियंकं छेँय्छेँय् श्री स्वस्थानीया बाखं कनेगु नं शुरु जूगु दु। इहिपा जुइधुंकूपिं मिसापिंसं भाःतया ताःआयुया कामना व इहिपा मजूनिपिंसं भिंम्ह भाःत लायेमा धइगु ल्याखं स्वस्थानी व्रत नं च्वनेगु चलन दु । स्कन्द पुराणकथं सत्ययुगय् भगवान विष्णुया सल्लाहकथं हिमालय पर्वतया म्ह्याय् पार्वतीं महाद्यः भाःत लायेमा धकाः फिया शिवलिंग दयेकाः व्रत च्वंगु व पार्वतीया मनोकांक्षा पूरा धइगु विश्वास श्री स्वस्थानीया बाखनय्ध यातःगु दु ।"
https://nepalbhasatimes.com/36989,संस्कृति,???? ???????? सप्तमी,बंगलामुखी वालय् छन्हु जक चालीगु,येँ (नेपालभाषा टाइम्स) – यलया बंगलामुखी देगः आवंलिं बिहिवाः बिहिवाः जक चालीगु जूगु दु । बंगलामुखी देगः लिक्कसं च्वंगु क्वन्ति महाद्यःया देगः जिर्णोद्धार ज्या जुयाच्वंगुलिं छुं ई तकया निंतिं वाःया छक्वः बिहिवाः जक न्हिछियंकं चायेके त्यनागु खँया जानकारी द्यःपाःनं बियादीगु खः ।
https://nepalbhasatimes.com/37140,संस्कृति,???? ???????? त्रयोदशी ,पन्ति नीन्यादँलिपा विश्व सम्पदा धलखय्,"येँ (रासस) – ऐतिहासिक, धार्मिक-सांस्कृतिक व पुरातात्विक नगर पन्ति विश्व सम्पदाया धलखय् दुथ्याःगु जूगु दु । संयुक्त राष्ट्र संघीय अंग (युनेस्को)पाखें २५ दँ न्ह्यः प्रस्तावित काभ्रेपलाञ्चोकया पन्तियात विश्व सम्पदाय् सुचीकृत यायेगु ज्यां थुगु दँय् तीव्रता काःगु नगरं न्ह्यथंगु दु ।                                                         धलखय् दुथ्याकेगु निंतिं लिपांगु प्रक्रिया नेपाःस्थित मन्त्रिपरिषद्या बैठकया निर्णययात पियाच्वंगु दु । पन्ति नगरयात विश्व सम्पदाया धलखय्दु थ्याकेगु ज्या थगुनेहे न्ह्याकेवं युनेस्कोया नेपाः प्रमुख क्रिष्टियन म्यानहर्टं हालय् पन्तिया ऐतिहासिक, धार्मिक व पुरातात्विक महत्वया सम्पदाया अवलोकन यानादीगु खः । अवलोकनया झ्वलय् म्यानहर्टं विशेष अभिरुचिपूर्वक देगः, सतः व पुलांगु नेपाली मौलिकता कुबियाच्वंगु छेँयात विश्व सम्पदाया धलखय्दु थ्याकेत तयार जूगु स्थानीय जनप्रतिनिधियात जानकारी याकेवं नगरं प्रक्रियाया निंतिं बजेट तकं विनियोजन याःगु खः । ‘जिपिं थ्व हे दँय् सुचीकृत जुइगु तयारीइ वनाच्वनागु दु, चालु आर्थिक दँय् थुकिया निंतिं बजेटतकं विनियोजन यानाः ज्या न्ह्यःने न्ह्याकागु दु’, पन्ति नगरपालिकाया प्रमुख भीम न्यौपानें धयादिल । वय्कःयाकथं नगरपालिकां चालु आर्थिक दँय् विश्व सम्पदाय् सुचीकृत याकेत छगू करोड बजेट विनियोजन याःगु दु। सुचीकृतया निंतिं मन्त्रालयगत प्रक्रिया लिपांगु चरणय् थ्यंकेधुंकाः मन्त्रिपरिषदुया बैठकं निर्णय याये ल्यं दुगु नगरप्रमुख न्यौपानें जानकारी बियादिल । वय्कलं धयादिल, ‘मन्त्रिपरिषद्या बैठकं निर्णय यायेधुंकाः उगु निर्णयया लिधंसाय् युनेस्कों पन्ति शहरयात नं विश्व सम्पदाया धलखय् सुचीकृत याइ ।’ सुचीकृतया थुगु प्रक्रियाय् थःपिनिपाखें पुनःनिर्माण यायेगु ७२ खा मौलिक नेपाली छेँया विस्तृत अध्ययन प्रतिवेदन (डीपीआर) तकं स्थानीय आरपी फाउउण्डेसनं नगरयात हस्तान्तरण यायेधुंकूगु दु । झिंनिदँया कुम्भ मकर मेला (२०७८ साल) न्ह्यः हे विश्व सम्पदाय् सुचीकृत जुइधुंकीगु न्यौपानें कनादिल । वय्कःयाकथं नगरपालिकाया ज्याकूपाखें सांस्कृतिक पर्यटन विकासया निंतिं कलात्मक सिँ दयेकेगु तालिम, घरवास संचालन व पुरातात्विक सम्पदा संरक्षण ज्याझ्वः संचालन याःगु दु। काभ्रेपलाञ्चाकेया पन्ति विश्व सम्पदाया धलखय् दुथ्यायेवं ‘पन्ति युनेस्को विश्व सम्पदा क्षेत्र’ धाइगु जुइ । युनेस्कों नं गुगुं नं देय्या विशेष सांस्कृतिक महत्व तइगु (गथेकि : वन, पहाड, ताल, द्वीप, मरुभूमि, स्मारक, भवन वा शहर) धरोहरयात थःगु सुचीइ सुचीबद्ध यायेगु याइ । थुकिया निंतिं विश्व सम्पदा समितिं चयन यायेगु ज्या याइ । सुचीबद्ध जुइधुंकाः उगु सम्पदा क्षेत्रया रेखदेख यायेगु ज्या युनेस्कोया तत्वावधानय् जुइ । पन्तियात सरकारं प्राचीन स्मारक संरक्षण ऐन, २०३१ कथं वि.सं. २०५८ य् ‘स्मारक क्षेत्र’ घोषणा यायेधुंकूगु दु । युनेस्कोया नेपाःस्थित निकायं वि.सं. २०५२ य् हे पन्तियात मध्यकालीन वास्तुकला क्षेत्र जूगु न्ह्यथँसें विश्व सम्पदाया धलखय् दुथ्याकेत प्रस्ताव याःगु खः । वयां लिपा सरोकारवालाया बेवास्ताया कारणं सुचीकृत यायेगु ज्या अन्योलय् लाना वयाच्वंगु नगरप्रमुख न्यौपानें कनादिल । पुरातत्व विभागपाखें हाल पन्ति नगरया ऐतिहासिक मठमन्दिर, देगः, सतः, फल्ता व पुलांगु कलात्मक शैलीया छेँया पुनःनिर्माण यायेगु ज्या जुयाच्वंगु दु ।  पन्ति नगरपालिका वडा नं. ५, ६ व ७ य् जक सछि स्वयां अप्वः ऐतिहासिक देगः, फल्चा, सतः दुथ्यााच्वंगु दु । फ्रान्स सरकारया ग्वाहालिइ वि.सं. २०४८ निसें २०५५ तकया दुने अज्याःगु देगः, फल्चा, सतः आदिया मर्मत व जिर्णोद्वार यायेगु ज्या जूगु खः । पुरातत्व विभागयाकथं नेपाःया प्यंगू क्षेत्रयात विश्व सम्पदाया धलखय् सुचीकृत याःगु दु। स्वनिगः (स्वनिगःया न्हय्गू क्षेत्र : येँ बसन्तपू लाय्कू, यल लाय्कू, ख्वप लाय्कू, पशुपतिया देगः, स्वयम्भू, खास्ति व चाँगुनारायण) चितवन राष्ट्रिय निकुञ्ज, लुम्बिनी व सगरमाथा राष्ट्रिय निकुञ्ज दुथ्यानाच्वंगु दु । नेपालं आतकया दुने पन्तिलिसें झिंन्यागू ऐतिहासिक व पर्यटकीयस्थलयात विश्व सम्पदाया धलखय् दुथ्याकेत युनेस्को समक्ष प्रस्ताव याःगु दु। थुकीमध्ये सुचीकृत जुइगुलिइ पन्ति न्हापांगु जुइगु खनेदु ।"
https://nepalbhasatimes.com/38100,संस्कृति,???? ???????? पारू ,डल्लुइ ल्वहंहिति पुनःनिर्माण,"येँ (नेपालभाषा टाइम्स) – येँ महानगरपालिका वडा नं. १५ डल्लु चौताराय् ल्वहंहितिया निर्माण सम्पन्न जूगु दु। उगु ल्वहं हितिया आः नकतिनि येँ क्षेत्र नं. ८या विघटित प्रतिनिधिसभा सदस्य जीवनराम श्रेष्ठं उलेज्या यानादिल ।                                                         स्थानीय ज्येष्ठ नागरिक प्रेम मानन्धरया सभापतित्वय् जूगु ज्याझ्वलय् नवासें मूपाहां श्रेष्ठं येँ देय्यात सांस्कृतिक सहर दयेकेमाःगु खँय् बः बियादिल । लिसें वय्कलं येँ देय्या पहिचान कायम यायेत व पर्यटन उद्योगया विकासया निंतिं थम्हं हनुमानध्वाखा लाय्कूनिसें स्वयम्भू तकया लँपुयात  सम्पदामार्ग दयेकेग योजना न्ह्यःने न्ह्याकेगु ज्या जुइधुंकूगुलिं थ्व ज्या नं उकिया हे छगू अंगया रुपय् विकास जुयाच्वंगु खः धयादिल । वइगु दिनय्ल्यं  दगुगु मेमेगु ज्या नं याकनं न्ह्याकेगु वय्कलं धयादिल । स्थानीय मनराजा रंजितं लसकुस यानादीगु ज्याझ्वलय् येँ महानगरपालिका १५ वडाअध्यक्षलिसें महानगरया प्रवक्ता ईश्वरमान डंगोल, ल्वहंहिति संरक्षण व जिर्णोद्वार समितिया अध्यक्ष अमरबहादुर रंजित, समाजसेवी सुवर्णमान डंगोल, नवजागृति क्लबया अध्यक्षलिसें निर्माण समितिया दुजः मधुसुदन मानन्धर, स्थानीयवासी गंगा रंजित, राजु खरेल लगायतं नुगःखँ तयादीगु खः । येँ क्षेत्र नं. ८ स्थानीय पूर्वाधार विकास साझेदारी ज्याझ्वः अन्तर्गत १५ गू लाख बजेट विनियोजन यानाः ल्वहंहिति पुनःनिर्माण याःगु खः । उगु बजेटं ल्वहंहितिलिसें स्नान गृह व सार्वजनिक शौचालय नं निर्माण याःगु खः ।"
https://nepalbhasatimes.com/36673,संस्कृति,???? ?????? सप्तमी,ह्याउँम्ह किसिया देगः उलेज्या,"येँ (नेपालभाषा टाइम्स) – येँ महानगरपालिकाया प्रमुख विद्यासुन्दर शाक्यं थनया येँ मनपा वडा नं. १८ किलागःस्थित ह्याउँम्ह किसिया देगःया उलेज्या यानादीगु दु । उगु देगः येँ मनपाया चालु आर्थिक दँया बजेटपाखें निर्माण सम्पन्न जूगु खः ।                                                         देगःया उलेज्या यानादिसें येँ मनपा प्रमुख शाक्यं सम्पदा पुनःनिर्माण, मर्मत सम्भार, संरक्षण व अज्याःगु संरचना ल्यंकेत वःगु छुं नं मागयात थःपिंसं लित छ्वयेगु ज्या यानागु मदु धासें थुकिया निंतिं आवश्यक न्ह्याक्व नं खर्च यायेफु धयादिल । लिसें वय्कलं स्थानीय भाषा, कला, संस्कृति, साहित्य, सम्पदा, सिर्जनानापं सार्वजनिक महत्वया सम्पत्ति संरक्षण व संवद्र्धन यायेगु महानगरया दायित्व खः धासें सुनानं महानगरं छुं नं मयाः धकाः धाल धाःसा व भ्रमया खेती जक खः धयादिल । तुति सालेगु व लित्तुमतु लीगु प्रवृत्तिपाखें मुक्त जुइमाः धासें प्रमुख शाक्यं धयादिल, ‘गुथि परम्परा ल्यंकेगु दायित्व झीगु हे खः । उकिं संस्कार, संस्कृति व परम्परा ल्यंकेगु व थ्वलिसे सम्बन्धित अमूर्त कला ल्यंकेगु छुं नं कथंया योजना दुसा न्ह्याम्हेसिनं नं प्रस्ताव ज्वना वये फइ, जिमिसं ग्वाहालि यायेगु जुइ ।’ उगु इलये येँ मनपा १८ वडाअध्यक्ष न्हुछेकाजी महर्जनं येँ देय्या दुनेया थाय्बाय्या नां अपभ्रसं जुयाः थौंकन्हय् मेमेगु हे नामं म्हसीकेगु ज्या जुयाच्वंगु खँय् दुःख प्वंकादिल । वय्कलं धयादिल, ‘येँया दुनेया थाय्बाय्या नां अपभ्रसं जुयाः मेकथं हे उच्चारण यायेगु ज्या जुयाच्वंगुलिं सतक, चुक, ननि, लाछि, गल्लीया नांयात म्हसीकेत रञ्जना, खस व अंग्रेजी यानाः स्वंगू भासं तयेगु ज्या न्ह्याकागु दु ।’ २०७२ सालया भुखाचं क्षति जूगु देगः १३ गू लाख न्यय्द्वः तका दामं निर्माण सम्पन्न याःगु खः ।"
https://nepalbhasatimes.com/35695,संस्कृति,११४० कौलागा चौथी,चित्लाङय् कात्तिक प्याखं,"येँ (नेपालभाषा टाइम्स) – मकवानपुर जिल्लाया नेवाः बस्ती चित्लाङय् ऐतिहासिक कात्ति प्याखं क्यंगु दु । मकवानपुरया थाहा नगरपालिका अन्तर्गतया चित्लाङय् स्थानीय बलामि जातिया प्रचलित ऐतिहासिक कात्ति प्याखं कतिं पुन्हिनिसें क्यंगु खः । मोहनि नखः धुनेवं कतिंपुन्हिनिसें शुरु जुइगु थ्व प्याखं स्वन्हुतक चान्हिसिया इलय् क्यनेगु याइ । थन न्ह्यब्वइगु कात्ति प्याखनय् थीथी पौराणिक बाखंया स्वानाच्वंगु धइगु मान्यता दु ।                                                         प्याखं क्यने स्वयां छन्हु न्ह्यः स्थानीय चैत्य दबुलिइ नं थ्व प्याखं क्यनेगु याना वयाच्वंगु दु। कतिंपुन्हि छन्हु न्ह्यः स्वच्छन्द भैरवया रथ भैरवस्थानय् यंकेवं कात्ति प्याखंया चहलपहललिसें दबुलिइ प्याखं शुरु जुइ । थन कात्ति प्याखं क्यनीगु इलय् प्याखंया मुख्य गुरु रामकृष्ण बलामिया छेँय् छगू विधिवत पुजा यानाः गुम्ह देवीया प्याखं पिथनेगु याइगु खः । चित्लाङया कात्ति प्याखं स्वयेत येँ, यल, मार्खु, फाखेल लगायतया थास आपालं मनूत वयेगु याः । थुगुसी धाःसा कोरोना संक्रमणया कारणं सीमित स्थानीयतय् जक उपस्थिति दुगु खः ।"
https://nepalbhasatimes.com/35796,संस्कृति,११४२ कछलाथ्व चौथी,आः वइगु वैशाखं मरुसतः उलेज्या,येँ (नेपालभाषा टाइम्स) – २०७२ साल वैशाख १२ गते ब्वःगु तःभुखाचय् पाःताः जुइक ध्वस्त जूगु ऐतिहासिक मरुसतः आः २०७८ सालया वैशाख १२ गते हे उलेज्या यायेगु तयारी शुरु जूगु दु । उकिया लागिं द्रुतगतिं ज्या जुयाच्वंगु खँ काष्ठमण्डप पुनर्निर्माण समितिया संयोजक लिसें बागमती प्रदेशया सांसद राजेश शाक्यं कनादीगु दु ।                                                         संयोजक शाक्यं कनादीकथं मरुसतः पुनर्निर्माणया ज्या ७५ प्रतिशत क्वचायेधुंकूगु दु । आः च्वय्या भचा व क्वय् ‘ग्राउण्ड’ या भचा ज्या ल्यं दनि । थ्व ज्या न्ह्याकेत अझ नं मेगु सिँ हयेमाःगु दु। सिँ हये मफयाः ज्या थानाच्वंगु खँ वय्कलं कनादिल । नेपाःया वन सम्बन्धी नीतिया कारणं मरुसतःयात सिँ माल धायेवं जंगलय् वनाः सिमा पाले मजिउ । राष्ट्रिय महत्वया छुं ज्याखँया लागिं सिमा पालीबलय् वहे सिमाया सिँ हयेमाःगु जुयाः थःपिं पियाच्वनागु खँ वय्कलं कनादिल । नेपाल सरकारं दयेकाच्वंगु ४०० केभीया विद्युत प्रशारण लाइनया लागिं रौतहटय् सिमा पालेगु तयारी जुयाच्वंगु दु। अन सिमा पालेगु शुरु जुइवं वहे सिमाया सिँ हयेगु खँ वय्कलं कनादिल । थ्व स्वयां न्ह्यः नं रौतहटं हे सिँ हयागु खःसां उकिया कानुनी प्रक्रिया पूवंकेत धाःसा तसकं थाकुगु जुयाः छुं ई लिबाःगु खःसा आः नं अज्याःगु कानुनी झंझट भचा दनिगु खँ नं संयोजक शाक्यं कनादिल । मरुसतःया च्वय् जुयाच्वंगु ज्या क्वचायेवं अन गजू छुइगु ज्या जुइ । मरुसतःया पुलांगु गजू तसकं जीर्ण जूगुलिं न्हूगु हे गजू दयेकाः छुइगु तयारी जुयाच्वंगु दु । पुलांगु गजुली चुन पानातःगु जुयाः जीर्ण जुयाच्वंगु खनेदु । न्हूगु गजू दयेकेधुन कि पुलांगु गजूयात म्युजियमय् तये यंकेगु खँ नं संयोजक शाक्यं कनादिल । शाक्यं कनादी कथं मरुसतः पुनर्निर्माण लिपा अन लुयावःगु अवशेष व मरुसतः सम्बन्धी थीथी सामग्री सुरक्षित याना तयेगु लागिं छगू म्युजियम समेत दयेकेगु बिचाः जुयाच्वंगु दु । थ्व म्युजियम गन गय् यानाः दयेकेगु धइगु बारे स्पष्ट तयारी धाःसा मजूनि । मरुसतः पुनर्निर्माणया आः तक जुयाच्वंगु ज्या म्हीग शहरी विकास मन्त्री कृष्णगोपाल श्रेष्ठं निरीक्षण यानादीगु खः । अन पत्रकारतलिसे खँ ल्हासें मन्त्री श्रेष्ठं ७२ सालया वैशाख १२ गते क्वःदःगु मरुसतः आः ७८ सालया वैशाख १२ गते न्हिनसिया १२ बजे हे उलेज्या यायेगु कथं तयारी जुयाच्वंगु जानकारी बियादीगु खः ।
https://nepalbhasatimes.com/37260,संस्कृति,???? ???????? पुन्हि,जयवागेश्वर पुनर्निर्माणयात सक्व व लुभुया चा हइगु,"येँ (रासस) – भुखाचं क्षति जूगु पशुपति क्षेत्रया जयवागेश्वर देगः पुनर्निर्माणया निंतिं सक्व व लुभुया चा हइगु जूगु दु । भुखाचं दुंगु देगः दुने भैलःद्यःयालिसें थीथी द्यःयाचित्र, स्वंगः गजू दुगु मेगु हे देगःया संरचना लुइवं पुरातत्वविद्, संस्कृतिविद्तय् छगू विज्ञ समिति गठन याःगु खः। थ्व समितिं चाः हे देगः दनेमाःगु सिफारिस याःगु खः । विज्ञतय् सिफारिस कथं देगः दनेत पशुपति क्षेत्र विकास कोषं बांलाःगु चा मालेगु झ्वलय् सक्व व लुभुया चा परीक्षण यानास्वःबलय् थनया चा उपयुक्त जूगुलिं अनं हे चा हे देगः दनेत्यंगु खः कोष निर्देशक भरत मरासिनीं कनादीगु दु ।                                                         कोषया प्रशासकीय अधिकृत सीताराम रिसालं सक्वया बज्रयोगिनी देगःया अप्पा दथुइ च्वंगु चाया परीक्षण यानास्वःगु खँ कनादीगु दु । वय्कलं देगः दनेत माःगु सिँ चूमलानिगुलिं पुनःर्निर्माणया ज्या लिबानाच्वंगु खँ धयादीगु दु। देगःया क्वय् न्हूगु सिँ तयेगु निंतिं सिँ मालाच्वनागु खँ निर्देशक मरासिनीं कनादीगु दु। गौशालां चाबही वनेगु लँ सिथय् लाःगु थ्व देगः पुननिर्माण यायेगु निंतिं थुनाहःबलय् देगः दुने हे हाकनं मेगु स्वंगः गजू दुगु देगः लूगु खः । अथेहे भैलःद्यः लिसें थीथी द्यःया अंगःकिपा लुइवं पुरातत्वविदतय् पुचलं अध्ययन याःगु खः । चां देगः दनधाःसां थ्व देगः दुने लूगु अंगःकिपा हाकनं तयेफइगु विज्ञतय् धापू दु । थ्व देगः पुनर्निर्माणया निंतिं स्वंगू करोड १४ लाख तकाया बजेट फ्यानातःगु दु । देगः दनेगु निंतिं तुलसी निर्माण कम्पनीयात ठेक्का बियातःगु दु । आः देगः चां दनेगु जूसां लागतय् छुं हिउपाः मवइगु कोषं धाःगु दु । न्हापा न्हापा जुजु महाराजपिं मंत धायेवं सती वनीपिं लानिपिनिगु तिसावसः फुक्क थन जयबागेश्वरी द्यःयाथाय् छानाथकी धाइ । तर अज्याःगु तिसावसः, सम्पत्तिया आःतक छुं नं अभिलेख मलूनिगु खँ पशुपति क्षेत्रया सम्पदाबारे शोध यानादीम्ह कोषया पुलांम्ह सदस्य सचिव संस्कृतिविद् डा. गोविन्द टन्डनं कनादीगु दु ।"
https://nepalbhasatimes.com/36014,संस्कृति,???? ???????  पारू ,लानिपुखूया देगः खुल्ला,येँ (नेपालभाषा टाइम्स) – वंगु लछि न्ह्यः दयेके क्वचाःगु न्हूपुखू थौं सुथय् ५ बजे निसे बहनी ५ बजे तक चायेकीगु जूगु दु । येँ महानगरपालिका व राष्ट्रिय पुनर्निर्माण प्राधिकरणया सहकार्यय् थौं किजापुजा याइपिनिगु निंतिं बालगोपालेश्वर दर्शन याकेगु व्यवस्था याःगु खः ।                                                         वंगु विसं २०७२ वैशाख १२ गते ब्वःगु तःभुखाचं पूर्णरुपं क्षति जूगु न्हू पुखू व बालगोपालेश्वर देगः पुनर्निर्माण जुइधुंकाः न्हापांखुसी थुगुसी द्यः दर्शन यायेगु व्यवस्था याःगु खः । थ्व द्यःयाथाय् तताकेहेँ व दाजुकिजा मदुपिंसं सिन्हः तीगु व तीकेगु याइगु खः । द्यःया दर्शनया निंतिं माःगु सुरक्षा व्यवस्था महानगरपालिकां याइगु खँ धाःगु दु । स्वन्ति नखःया लसताय् थीथी पुचःतय्सं याइगु मंकाः म्हपुजा व किजापुजाया ज्या धाःसा थुगुसी स्थगित जूगु दु । येँय् विदेशी पाहांपिंत दँय्दसं म्हपुजा यानाः सांस्कृतिक पर्यटनया विकास यायेगु ज्या जुया वयाच्वंगु खःसा थुगुसी थ्व ज्याझ्वः नं स्थगित जूगु खँ धाःगु दु ।
https://nepalbhasatimes.com/36246,संस्कृति,???? ???????  द्वादशी ,न्हू पुखू दयेकूगु खर्च ९ करोड ३७ लाख तका,"येँ (नेपालभाषा टाइम्स) – लानिपुखू (न्हूपुखू) पुनर्निर्माण उपभोक्ता समितिया सार्वजनिक लेखा परीक्षण सभा जूगु दु । वंगु सोमवाः जूगु सभाय् राष्ट्रिय पुनर्निर्माण प्राधिकरणया प्रतिनिधि नापं अनुगमन व समन्वय समितिया दुजःपिं येँ मनपा १, २७ व २८या वडा अध्यक्ष सहित पत्रकार व स्थानीयपिंसं ब्वति काःगु खः । समितिया नायः अजयरत्न स्थापितं लसकुस यानाः न्ह्याःगु सभाय् छ्याञ्जे रोशनकाजी तुलाधरं निर्माण कार्य प्रगति न्यंकूगु खः । अथेहे दांभरि होमप्रसाद खड्गीं ल्याःचाः न्यंकादीगु खः । सभाय् न्हू पुखू जक दयेकेत मुक्कं ९ करोड ३७लाख ८८ हजार ८० तका खर्च जूगु जानकारी बिउगु खः । ज्याझ्वलय् विज्ञ ई. राजुमान मानन्धर व वडा दुजः परिवेश वज्राचार्यं नं थःगु नुगःखँ तयादीगु खः ।"
https://nepalbhasatimes.com/36190,संस्कृति,???? ???????  दशमी,कात्तिप्याखं निन्हु जक क्यनीगु,"यल (नेपालभाषा टाइम्स) – थुगुसी कात्तिप्याखं निन्हु जक क्यनीगु जूगु दु। वइगु शुक्रवाः व शनिवाः (मंसिर १२ व १३) गते निन्हु जक कात्तिप्याखंया मू ब्व बराह अवतार व नृसिंह अवतार जक न्ह्यब्वयेत्यंगु खः ।                                                         कोरोना भाइरसया महामारीया कारणं परम्परा जक ल्यंकेगु निंतिं जूसां निन्हु जक कात्तिप्याखं न्ह्यब्वयेत्यंगु खः । थ्वयां न्ह्यः थ्व प्याखं झिंनिन्हु तक क्यनेगु यायेधुंकूगु खः । जुजु योगनरेन्द्रदेवया पालय् धाःसा थ्व प्याखं कात्तिक महिनाया २७ न्हु तक हे क्यनेगु यायेधुंकूगु खः । कात्तिक नाच संरक्षण समितिया अध्यक्ष किरण चित्रकारं वइगु शुक्रवाः बराह व शनिवाः नृसिंह अवतार क्यनेगु तयारी जुयाच्वंगु खँ कनादीगु दु। वय्कलं थुकिया निंतिं यल महानगरपालिकायालिसे नं सहलह जुइधुंकूगु खँ धयादीगु दु । कोरोना महामारीया कारणं सामाजिक दूरी कायम यानाः आवश्यक कलाकार बाहेक मेपिंत मतसे निन्हु जकसां प्याखं न्ह्यब्वयेगु खँ वय्कलं कनादीगु खः । थ्व प्याखं सुरु जुसांनिसें आःतक गबलें हे मदिकूनिगु इतिहास दु । वि.सं. १६९७ य् यलया जुजु सिद्धिनरसिंह मल्लं देय् व जनताया कल्याणया निंतिं कात्तिप्याखं सुरु याःगु खः । सुरुइ न्यान्हु जक क्यनेगु याःगु थ्व प्याखं श्रीनिवास मल्लया पालाय् बाथः प्याखं, सुदामा प्याखं, सुरदास प्याखं थप यानाः झिंन्यान्हु क्यनेगु याःगु इतिहास दुसा श्रीनिवासया काय योगनरेन्द्र मल्लं उषाहरण व माधवानल निगू नाटक थप यानाः २७ न्हु तक संचालन याःगु खः ।"
https://nepalbhasatimes.com/35811,संस्कृति,११४२ कछलाथ्व चौथी,जयबागेश्वरी देगः पुलांगु हे प्रविधिं पुनर्निर्माण जुइगु,"येँ (नेपालभाषा टाइम्स) – नेवाः सभ्यताया उद्गमस्थलकथं कयातःगु येँ देय्या पुलांगु बस्ती ग्वलय् च्वंगु जयबागेश्वरी देगः पुलांगु हे प्रविधिकथं चां दनीगु जूगु दु। २०७२ बैशाख १२ गतेया विनाशकारी तःभुखातं क्षतिग्रस्त देगः दनेत गठन यानातःगु समितिं बिउगु सुझावकथं चाः जक प्रयोग यानाः देगः दनेत्यंगु खः ।                                                         देगः दनेगु निंतिं पुरातत्वविद्, संस्कृतिविद् लगायतया विज्ञतय् समिति गठन यानाः देगः निर्माण यायेगु सम्बन्धय् सुझाव माग याःगु खः । न्यादँ न्ह्यः भुखाचं क्षति जूगु देगः पुनःनिर्माणया निंतिं थुंगु इलय् थौंकन्हय् पिनें खने दुगु देगःया संरचना दुने हाकनं मेगु देगः लुया वःगु खः । जयबागेश्वरी देगः दनेत थुंगु इलय् उगु देगः दुने भैरव देगःलिसें स्वंगः गजू दुगु देगः व देगःया अंगलय् थीथी देवी देवताया चित्रत च्वयातःगु लुया वःगु खः । देगः दुने मेगु देगःनापं महत्वपूर्ण सामग्री लुया वयेवं छगू समिति गठन याःगु खःसा आः व हे समिति बिउगु सुझावकथं हे देगः दनेत चाः जक प्रयोग यायेगु खँ पशुपति क्षेत्र विकास कोषं न्ह्यथंगु दु । कोषया कार्यकारी निर्देशक डा. घनश्याम खतिवडायाकथं पुरातत्व, संस्कृतिविद् व विज्ञसहितया समिति गठन यानाः देगः निर्माणया निंतिं सुझाव माग यायेगु ज्या जूगु खः । समितिं देगः पुनःनिर्माणय् चा प्रयोग यायेत बिउगु सिफारिससहितया प्रतिवेदन बिउगु वय्कलं कनादिल । प्रतिवेदनया हे लिधंसाय् कोषं चां दनातःगु देगः पुनःनिर्माणया निंतिं अध्ययन नं याःगु खः । विज्ञ समितिया दुजःलिसें पुरातत्व विभागया पुलांम्ह महानिर्देशक दामोदर गौतमं ऐतिहासिक व पुरातात्विक महत्वं जाःगु देगः पुनःनिर्माण यायेबलय् न्हापा प्रयोग जुयाच्वंगु हे ज्वलं प्रयोग यानाः दयेकेमाःगु प्रावधान दुगुलिं व हे कथं थःपिंसं नं सुझाव बियागु खँ कनादिल । विश्व सम्पदाया धलखय्दु थ्यानाच्वंगु थाय् जूगुलिं प्राचीन स्मारक संरक्षण ऐनकथं पुनःनिर्माण यायेमाःगु जुइ । देगः पुनःनिर्माणय् स्वंगू करोड १४ गू लाख लागतय् पुनःनिर्माण जुइ ।"
https://nepalbhasatimes.com/37687,संस्कृति,???? ????????? पारू ,थाय्मरुया वास्याःद्यः आः फ्रेमय् बन्द,येँ (नेपालभाषा टाइम्स) – थाय्मरु त्वालय् नांजाःगु वास्याःद्यः आः बन्द फ्रेम दुने कैद जूगु दु । थ्व द्यःयात आः नँयागु फ्रेमय् पारदर्शी प्लास्टिक न्हाय्कं दुने बन्द यानाः तया बिउगु खः । नापं वास्याःद्यः दिनाच्वंगु फःचायात नं आः न्हूकथं दयेकूगु दु ।                                                         थ्व बन्द फ्रेम तया बिउगु कारणं आः द्यःयात पिनें स्वये फइसां द्यःयाथाय् ध्यबा तयाः नकिं धाःसा ताये मफइगु जूगु दु । सुयां वा स्यात धाःसा थ्व द्यःयात ध्यबा तयाः नकिं ताना बिल धाःसा लना वनी धइगु विश्वास दु । आः तक नं वा स्याःपिं मनूत थन वयाः नकिं तायेगु यानाच्वंगु दु । थ्व सिँग्वः चाःतुलाच्वंगु जूगुलिं खय् भासं उकियात बांगमुढा धाइगु व थ्वहे नापं थुगु त्वाः समेत ‘बांगेमुढा’ धकाः तयातःगु दु । वंगु छुं ई न्ह्यः निकः तक थ्व द्यः खुया यंकेगु कुतः जूगुलिं सुरक्षाया लागिं अन थ्व फ्रेम तयेगु ज्या जूगु खः । अबलय् द्यः खुइगु कुतः याःम्ह खुँयात स्थानीय मनूतय्सं ज्वनाः प्रहरीयात बुझे याना बिउगु खःसां मानसिक सन्तुलन स्यंम्ह धकाः अथें त्वःता हःगु खः ।
https://nepalbhasatimes.com/37705,संस्कृति,???? ????????? पारू ,येँ देय् बही सर्वसंघया गुथि,"येँ (नेपालभाषा टाइम्स) – येँ देय् बही सर्वसंघया दँमुँज्याकथं न्यायेका वयाच्वंगु गुथि वंगु शनिवाः जुल । थुगुसी सर्वसंघया बही थाय्पा दुगंबहीया पूर्णबहादुर शाक्यपाखें गुथि न्यायेकगु ज्या जूगु खः । थँबही व दुगंबहीया गंधुरी द्यः पुजा यानाः शुरु जूगु गुथिइ येँ देय् बही सर्वसंघया मू थाय्पा श्रद्धेय पुष्पराज शाक्य, थाय्पापिं पन्नाकाजी शाक्य, राम शाक्य, अष्टरत्न शाक्य, न्हुछेरत्न शाक्य नं उपस्थिति जुयादीगु खः ।                                                         अथे हे मेपिं थाय्पा व प्रतिनिधिकथं पूर्णरत्न शाक्य (चाबही), मोतिमान शाक्य (क्वथु दुगंबही), प्रेमरत्न शाक्य (गणबही), लोकरत्न शाक्य (क्थु अतलखु बहीं, मोहनरत्न शाक्य ‘माणिक’ (अतलखु बही), मनिष शाक्य (बिज्यासः बही), रत्न शाक्य (कुतुबही), महेन्द्र शाक्य (मरुबही), राजेश शाक्य (च्वाकंबही)या नं सहभागि जुयादीगु खः । परम्परागत रुपं न्यायेका वयाच्वंगु पुजा लिपा पंचदान नं बीगु ज्या जूगु खः । उपस्थित सकसितं भोजन याकेधुंकाः पाःब्व नं लःल्हाःगु खःसा आकिवंया निंतिं क्वथु दुगंबहीया प्रतिनिधि मोतिमान शाक्ययात थुगुसीया पाःलाःपाखें पाःब्व लःल्हाःगु खः ।"
https://nepalbhasatimes.com/37992,संस्कृति,???? ????????? द्वादशी ,न्यय्म्हेसित जक स्वस्थानी धलं दंके बीगु,"सक्व (नेपालभाषा टाइम्स) – दँय्दय् सक्वया नारी खुसिइ जुइगु स्वस्थानीया धलं दनीगु व माधवनारायण मेला थुगुसी वइगु बिहिवाःनिसें न्ह्यायेत्यंगु दु। तर थुगुसी कोरोना भाइरस संक्रमणया जोखिम अप्वः दुगुलिं न्हूगु नियम दयेकाः स्वस्थानीया धलं दंकेगु तयारी माधवनारायण स्वस्थानी व्रत तथा शालीनदी सुधार समितिं याःगु दु। समितिया अध्यक्ष मिजेन्द्रकाजी श्रेष्ठं थुगुसी ५० म्हेसित जक धलं दंके बीगु खँ धयादीगु दु। अथेहे धलं दनेगु निंतिं २० निसें ५० दँ दुपिंत जक दुथ्याकेगु खँ नं वय्कलं धयादीगु दु ।                                                         धलं दनेगु निंतिं थःगु नां दुथ्याकेगु ई थौं तक जक तयातःगु दु। समितिया अध्यक्ष श्रेष्ठं धलं दने मंदुपिंसं थःगु नां दुथ्याकेधुंकाः पिसिआर, एक्सरे रिपोर्ट नं दुथ्याकेमाः व थ्व रिपोर्ट स्वयेधुंकाः जक धलं दंके बीगु कि मबीगु धयागु समितिं निर्णय याइगु खँ कनादिल । न्हापा लिपा जूसा स्वसलं मल्याक मनूतय्सं धलं दनेगु याना वयाच्वंगु खःसा थुगुसी कोरोना संक्रमणया जोखिमया कारणं भौतिक दूरी कायम यानाः च्वनेमाःगुलिं न्यय्म्हेसित जक धलं दंकेगु व्यवस्था यायेत्यंगु खः । अथेहे धलं दनीपिनि सुरक्षाया निंतिं माधव नारायणया दर्शन यायेत नारी खुसिइ वइपिंत नं तापाकं जक दर्शन याकेगु खँ धाःगु दु। अथेहे दर्शन याः वइपिंत मास्क अनिवार्य यायेगु लिसें भौतिक दूरी कायम यायेगु निंतिं माःगु तयारी जुइधुंकूगु खँ नं वय्कलं धयादीगु दु। माधवनारायण दर्शन याःवःपिं भक्तजनतय्सं नारीखुसिइ म्वः ल्हुइगु नं याइगु जूगुलिं साब्वं, लः, स्यानिटाइजर व मास्क वितरण यायेगु व्यवस्था नं यानागु खँ अध्यक्ष क्षेत्रं कनादीगु दु । येँ जिल्ला प्रशान कार्यालयं नं भक्तजनतय्त छगू हे पुखुली म्वः ल्हुइके मबीत आदेश बिउगुलिं नं खुसिइ म्वःल्हुके मबिसे लःया व्यवस्था यायेत्यंगु खः ।"
https://nepalbhasatimes.com/37702,संस्कृति,???? ????????? पारू ,सक्वय् माधवनारायण मेलाया तयारी,"येँ (नेपालभाषा टाइम्स) – सक्वया माधवनारायणया मेलाया तयारी शुरु जूगु दु। वइगु पोहेलाथ्व मिलापुन्हिनिसे लछियंकं न्ह्याइगु मेलाया निंतिं न्हूगु मेला व्यवस्थापन समिति गठन याःगु दु। निदँय् छक्वः व्रत पुजा व माघ मेला संचालन तथा व्यवस्थापन समितिया नेतृत्व हिलेगु ल्याखं मिजेन्द्रकाजी श्रेष्ठया अध्यक्षताय् न्हूगु समिति गठन याःगु दु। वंगु पुस २५ गते व्यवस्थापन समितिया साधारणसभा यानाः श्रेष्ठया नेतृत्वय् न्हूगु समिति गठन याःगु खः । समिति गठनलिसें समिति, पुजारी व साँवागणं व्रत नाइके मालेगु ज्या याइ ।                                                         वंगु शनिवाः जूगु साधारणसभाय् गोविन्दबहादुर श्रेष्ठं न्हूम्ह अध्यक्ष श्रेष्ठयात कार्यभार लःल्हानादीगु खः । उगु ज्याझ्वलय् थगुनेया मेला संचालनपाखें जूगु ल्याःचाः प्रतिवेदन नं न्ह्यब्वःगु खः । मेलाया निंतिं श्रेष्ठया अध्यक्षताय् गठन याःगु समितिइ निवर्तमान नायः श्रेष्ठ, वरिष्ठ उपाध्यक्षय् जीवनमान सिंह, उपाध्यक्षय् सजनी श्रेष्ठ व बालकृष्ण श्रेष्ठ, मूछ्याञ्जेय् योगेशमान सिं, छ्याञ्जेय् बालकृष्ण सिं, दांभरिंलय् पुर्णबहादुर श्रेष्ठ व दुजलय् विजयकृष्ण भाष्कर, गंगादेवी श्रेष्ठ, गंगादेवी कारंजित, विरेन्द्रलाल श्रेष्ठ, जमुना डंगोल च्वनादीगु दु । अथे हे मेपिं दुजलय् रामेश श्रेष्ठ, एलपी श्रेष्ठ, रविन डंगोल, एन्जेल श्रेष्ठ, सरिसा श्रेष्ठ मानन्धर, रम्बिकादेवी श्रेष्ठ, पार्वती मानन्धर, महेश्वर पुखुसी, अमृत श्रेष्ठ, कृष्णदेवी कारंजित च्वनादीगु दु। थुकथं हे त्वाःकजिकथं लक्ष्मीश्वरी श्रेष्ठ, अशोक श्रेष्ठ, रोमन डंगोल, सरोज श्रेष्ठ, सन्तोष श्रेष्ठ, रमेश नापित व राजाराम कुँवर च्वनादीगु दुसा लिउ कजिकथं शुभद्रा श्रेष्ठ, विरेन्द्रमान सिं, गुञ्जन श्रेष्ठ, मोहनकुमार मल्ल च्वनादीगु दु । शंखरापुर नगरपालिकाया प्रमुख सुवर्ण श्रेष्ठं लखौं लख ध्यबा मुनीगु माधवनारायण मेला संचालनया निंतिं स्वास्थ्य सतर्कतासहितया ठोस प्रस्ताव हयेमाःगु आवश्यक जूगु खँ धयादीगु दु। लिसें वय्कलं थुगुसीया मेलाय् वइपिं भक्तजनतय्त द्यः दर्शन याकेगु, धलं दनीपिंत व्यवस्थित यायेमाःगु व उकिया निंतिं स्वास्थ्य सुरक्षा मापदण्ड गुकथं पालना याकेगु धइगु खँय् विशेष ध्यान बीत इनाप यानादिल । ज्याझ्वलय् गोकर्णे श्वर नगरपालिकाया प्रमुख सन्तोष चालिसे, शंखरापुर नपाया उपप्रमुख शुक्रलक्ष्मी श्रेष्ठ, सुरक्षा निकायया प्रमुख, राजनीतिक दलया प्रतिनिधिपिनिगु उपस्थिति दुगु खः ।"
https://nepalbhasatimes.com/36455,संस्कृति,???? ?????? पारू ,पुस १ निसें पशुपति चालीगु,येँ (नेपालभाषा टाइम्स) – पशुपतिइ द्यः दर्शन यायेत पुस १ गते निसें देगः चायेकीगु जूगु दु । कोरोना महामारीया कारणं पशुपतिइ दर्शन यायेगु बन्द यानातःगु खः । पशुपति विकास कोषं स्वास्थ्य मापदण्ड नालाः पशुपतिइ द्यः दर्शन याकेगु खँ धाःगु दु ।
https://nepalbhasatimes.com/37999,संस्कृति,???? ????????? द्वादशी ,क्वन्ति महाद्यःया देगः दनेगु सिधइन,यल (नेपालभाषा टाइम्स) – क्वन्ति महाद्यःया देगः जिर्णोद्वार व पुनःनिर्माण यायेगु ज्यां तीव्रता काःगु दु। यल लाय् कुलिं उत्तरपाखे च्वंगु क्वन्ति महाद्यः पुनः निर्माण व जिर्णोद्वार यायेगु झ्वलय् प्यतँ सिधःगु दु ।                                                         २०७२ बैशाख १२ गतेया तःभुखाचं क्षति जूगु न्यातँ जाःगु देगःया स्वतः पूर्ण रुपं थुनाः पुनःनिर्माण याःगु खःसा नितँ जीर्ण जूगुलिं जिर्णोद्वार यायेगु ज्या जुयाच्वंगु दु। देगःया गजुलिं क्वय् स्वतँ पुनःनिर्माण व अनं क्वय् छतँ जिर्णोद्वार यायेगु ज्या क्वचाःगु दु। देगः पुनःनिर्माण व जिर्णोद्वारया ठेक्का काःगु धर्मेश तुलसी ड्रामा जेभीया दिनेश श्रेष्ठं आः दकलय् क्वय्या छतँ जक ज्या याये ल्यं दुगु जानकारी बियादिल । भुखाय् ब्वःगु दछि लिपा २०७३ साल निसें देगः पुनःनिर्माणया ज्या न्ह्या:गु खःसां नं इलय् व्यलय् थीथी समस्याया कारणं गति काये मफयाच्वंगु खः । थगुने मंसिरनिसें बांलाक ज्या शुरु जुइवं वयां छुं ई लिपा हे कोरोना संक्रमणयात ध्यानय् तयाः लकडाउनया कारणं ज्याय् हाकनं समस्या वःगु खः । देगःया ज्याय् छुं ई ढिलासुस्ती जूसां नं आः धाःसा बांलाक ज्या न्ह्यानाच्वंगु व देगःया आवश्यक छुं भचा सिँया अभाव जूगुलिं ज्या लिबानाच्वंगु वय् कलं धयादिल । वय्कःया धापूकथं सिँ दत धाःसा थ्व हे लछिया दुने सिधयेकेगु कथं ज्या जुयाच्वंगु दु। देगःया निंतिं आवश्यक अग्राथया सिँ दत धाःसा बाःछिया दुने लगभग दक्वं ज्या क्वचायेके फइगु खँ धाःगु दु। न्यातँजाःगु देगःया प्यतँ तकया पल्लिइ सिजःया पौ चीगु ज्या नं क्वचायेधुंकूगु दु । पुरातत्व विभागलिसें निर्माण कम्पनीं निगू करोड ८५ गू लाखय् देगःया ठेक्का काःगु खः । देगः पुनःनिर्माणया ठेक्का सम्झौताय् देगलय् लुँया जलप तयेगु सम्बन्धी छुं नं खँ उल्लेख मजुयाच्वंगुलिं गजूलिसें दक्वं तल्लाय् तयातःगु पाताय् लुँया जलप तयेत हाकनं दाता माले मालीगु अवस्था दुगु देगःया मूल पुजारी माधवश्याम शर्मां कनादिल । कोभिडया संक्रमण न्यना वने न्ह्यः छवाःयंकं हे न्हिथं म्वःम्वः भक्तजनत क्वन्ति महाद्यःलिसें बगलामुखी द्यःया दर्शन यायेत वइगु खः । थुगु देगलय् कुम्भेश्वर व सर्वेश्वर महाद्यःया निगू मूर्ति दु ।
https://nepalbhasatimes.com/36295,संस्कृति,???? ???????  द्वादशी ,मरुसतः वइगु वैशाख १२ गते दुने क्वचायेकेगु तयारी,येँ (नेपालभाषा टाइम्स) – मरुसतः पुनर्निर्माणया ज्या वइगु वैशाख १२ गते दुने क्वचायेकेगु कथं ज्या जुयाच्वंगु दु । म्हिगः मरुसतःया लिपांगु तल्लाय् थां तयेगु ज्या जूगु खः । म्हिगः अन नीगः थां धंकेगु ज्या जूगु खः । २०७२ साल वैशाख १२ गते ब्वःगु तःभुखाचं मरुसतः क्षति जूगु खः । वंगु असार तकया दुने पुनर्निर्माणया ज्या पूवंकेगु ताः तयातःगु खःसां नं विश्वन्यकं कोरोना भाइरसया संक्रमणया कारणं न्हापांगु स्वला तक बांलाक ज्या यायेमफुगुलिं पुनर्निर्माण ज्या लिबाःगु खः । वयां लिपा निषेधाज्ञाया दथुइ नं निरन्तर रुपं ज्या न्ह्यानाच्वंगु दु। मरुसतः दयेकेगु नितिं बागमति प्रदेशया सांसद राजेश शाक्यया नेतृत्वय् छगू समिति दयेकूगु खःसा उगु समितिया निर्देशन कथं पुनर्निर्माणया ज्या जुयाच्वंगु खः ।
https://nepalbhasatimes.com/36312,संस्कृति,???? ???????  द्वादशी ,प्राचीन मूर्ति खुया यंकल,येँ (नेपालभाषा टाइम्स) – येँय् नं उत्तरपाखे लाःगु धमाथुलिं प्राचीन देवीया मूर्ति खुया यंकूगु दु । धमाथूस्थित नारायण द्यःया देगः परिसरय् च्वंगु भृकुटी तारा देवीया पुलांगु मूर्ति खुया यंकूगु खः । मूर्ति खुया यंकूगु विषययात कयाः स्थानीवासीं प्रहरीयात रिपोर्ट बी धुंकूगु दुसा पुरातत्व विभागयात नं थ्व सम्बन्धय् जानकारी याकूगु दु । द्यः खुया यंकूगु विषयय् विभागय् नं निवेदन दर्ता यानागु स्थानीयवासीं धाःगु दु ।  स्थानीयवासीयाकथं मूर्ति खुया यंकूम्ह व्यक्तियात मालेगु ज्या जुयाच्वंगु दु । उगु लागाय् तयातःगु सीसीटीभी क्यामराया लिधंसाय् मूर्ति खुया यंकूम्ह मनूयात मालेगु ज्या जुयाच्वंगु स्थानीयं धाःगु दु ।
https://nepalbhasatimes.com/36507,संस्कृति,???? ?????? पारू ,चाबही गणेद्यःया जात्राया नं दित,"येँ (नेपालभाषा टाइम्स) – दँय्दसं सकिमिला पुन्हि कुन्हुनिसें न्ह्याइगु चाबही गणेद्यः (चन्द्र विनायक) व भैरवनाथया सिन्दुर जात्रा नं थुगुसी दिउगु दु । कोरोना महामारीया कारणं थुगुसी जात्रा मयासे विधि कथं पुजा जक याइगु खँ धाःगु दु । थ्यंमथ्यं स्वसःत्या दँ न्ह्यवंनिसें जुया वयाच्वंगु थ्व जात्रा पशुपति अमालकोट कचहरीया द्वारें गणेद्यःयाथाय् विशेष पुजा यायेधुंकाः सुरु जुइगु खः । प्यन्हु यंकं जुइगु जात्राया झ्वलय् गणेद्यःयात पशुपति, जयबागेश्वरी, मित्रपार्क, चाबही, चुच्चेपाटी लागाय् खतय् तयाः चाःहीकेगु याइ । थ्व जात्रा नेपाल संवत् ८०१ य् जुजु भूपालेन्द्र मल्लं सुरु यानाथकूगु विश्वास यानातःगु दु ।"
https://nepalbhasatimes.com/37333,संस्कृति,???? ??????? दुतिया,बुंगद्यःया देगः दनेत सिँया समस्या,"येँ – बुंगय् च्वंगु करुणामय बुंगद्यःया देगः पुनःनिर्माण यानाच्वंगु उपभोक्ता समिति थौंकन्हय् सिँ थिकेगु भावं न्यायेत बाध्य जुयाच्वंगु दु। बजारय्सिँ या अभाव जूगुलिं समितिं थिकेगु भावं न्याये मालाच्वंगु खः । कोभिड महामारीया कारणं देगः दनेत माःगु थीथी आकारया सिँ बजारय् काये मदुगु खँ समितिं धाःगु दु। सिँ न्याये मदुगुलिं छुं ई देगः दनेगु ज्या नं दिकेमाःगु खँ धाःगु दु ।                                                         सिँ मिलय् दुगु सिँ दक्व हयाः ज्या न्ह्याकाच्वनागु खँ न्ह्यथँसें समितिया अध्यक्ष अमिर शाक्यं धयादिल, ‘देगः दनेत माःगु सिँ छक्वलं कायेगु मदयाः छगू टिपय् हये फइगु सिँ निक्वः स्वक्वः यानाः कायेमाःबलय् गाडी भाडा हे यक्व पुले मालाच्वंगु दु ।’ अथेहे सरकारी इन्जिनियरतय्सं देगलय् खपत जुइगु सिँया गुलि माली धकाः बांलाक जानकारी मबिउगुलिं नं थिकेक सिँ हयेमालाच्वंगु खँ वय्कलं धयादीगु दु ।  देगःया जाः गजू तक ७० फिट ४ इञ्च जुइगु व थुकी ६४ फिट ४ इञ्च तकया सिँया ज्या यायेमाः धयातःगु दु। तर आःतक २२ फिट सिँया जक ज्या जुयाच्वंगु खँ अध्यक्ष शाक्यं कनादिल । देगः दनेत माःगु कार्नेस व बाटु अप्पा दयेकेगु निंतिं अर्डर बीधुनागु खँ नं वय्कलं धयादिल । ‘न्हापा देगः दयेकातःबलय् ३३ ताजिया अप्पा छ्यलातःगु लूगु दु। थ्व निगू ताजिया अप्पा कायेगु मदुगुलिं दयेके हे बीमाःगु खः’ वय्कलं धयादिल । देगः पुनःर्निर्माणया ज्या छतँ क्वचायेधुंकूगु व अप्पां दनेगु ज्याः ७० प्रतिशत क्वचायेधुंकूगु खँ समितिं धाःगु दु । वि.सं. २०७२ सालया तःभुखाचं दुंगु थ्व देगः दनेगु निंतिं श्रीलंकाया सरकारं आर्थिक ग्वाहालि बीगु धाःगु खः । थ्व कथं ठेक्का बीगु ज्या नं जुइधुंकूगु खःसां ठेकेदारतय्सं परम्परागत कथं दयेकेगु ज्या मयायेवं ठेक्का खारज यानाः २०७७ असार २० गते क्षमा पुजा यानाः उपभोक्ता समितिमार्फत दयेके ज्या न्ह्याःगु खः । थ्यंमथ्यं १५०० दँ पुलांगु शिखरशैलीया थ्व देगः वइगु असार मसान्त तकया दुने क्वचायेकेगु लक्ष्य तयातःगु दु ।"
https://nepalbhasatimes.com/36546,संस्कृति,???? ?????? दुतिया,अगिंमथय् सिजःया पौ तइगु,यल (नेपालभाषा टाइम्स) – यल महानगरपालिका वडा नं. १९ य् च्वंगु धार्मिक व ऐतिहासिक महत्वया प्राचीन अगिंमथः (अग्निशाला)य् सिजःया पल्लिं चिइगु जूगु दु। थौंकन्हय् अगिंमथःया जस्ताया पौ चिइकाः सिजःया पौ तयेत्यंगु खः । यल महानगरपालिकां सम्पदा संरक्षणया ज्यायात प्राथमिकताय् तयाः धार्मिक व सांस्कृतिक महत्वया अगिंमथय् उगु योजना न्ह्याकेत्यंगु खः । झण्डै प्यद्वः दँ न्ह्यः निर्माण जूगु धयातःगु अगिंमथःया बारे आतक नं थ्व सम्बन्धी उल्लेख जुयाच्वंगु शिलालेख धाःसा गनं नं लुया वःगु मदुनि । यल मनपां सम्पदा संरक्षणया निंतिं ४० गू लाख बजेट विनियोजन याःगु खः । थनया अगिंमथय् च्यानाच्वंगु मि गबलें नं सीमखु ।
https://nepalbhasatimes.com/36604,संस्कृति,???? ?????? चौथी,ख्वपया लानिपुखू पुनर्निर्माण याइगु,"ख्वप (नेपालभाषा टाइम्स) – ख्वपया ऐतिहासिक लानिपुखू पुनर्निर्माण यायेगु प्रतिवेदन तयार जूगु दु । ख्वपया ऐतिहासिक पुखू पुनर्निर्माणया निंतिं ख्वप नगरपालिकां संस्कृतिविद् प्रा डा.पुरुषोत्तमलोचन श्रेष्ठया संयोजकत्वय् पुखू दयेकेत अध्ययन समिति नीस्वंगु खः ।                                                         समितिं पुखूया ऐतिहासिक पक्ष, मौलिक स्वरुपया अध्ययन लिपा प्रतिवेदन तयार याइगु खँ धाःगु दु । समितिं तयार याःगु प्रतिवेदन वंगु बुधवाः ख्वप नगरपालिकाया प्रमुख सुनिल प्रजापतियात लःल्हाःगु खः । प्रतिवेदन लःल्हाःनाः कायेगु झ्वलय् मेयर प्रजापतिं ख्वपया सम्पदाया ऐतिहासिक दस्तावेजीकरण यायेगु कथं सम्पदा पुनर्निर्माण जुयाच्वंगु खँ धयादीगु दु । वय्कलं ख्वपया सार्वजनिक सम्पत्तियात जनताया मंकाः सम्पत्तिया रुपय् कायेगु आज्जु कथं नगरपालिका न्ह्यानाच्वंगु खँ नं धयादीगु दु । अथेहे उपमेयर रजनी जोशीं पुखूया पुनर्निर्माणया झ्वलय् थीथी कथंया अध्ययन अनुसन्धान जूगु व उकिं न्हूगु तथ्य व प्रमाण तकं लूगु खँ धयादीगु दु ।"
https://nepalbhasatimes.com/37365,संस्कृति,???? ??????? चौथी,स्वयम्भूया ऐतिहासिक ल्वहं,"मानव सभ्यताया इतिहास ढुङ्गे युगं शुरु जूगु धइगु खँ मानवशास्त्रीतय्सं धायेगु याना वयाच्वंगु दु । ढुङ्गे अर्थात ल्वहं । थ्व ल्वहं छगः छाःगु, झ्यातुगुलिसें ताःईतक अस्तित्वय् दयाच्वनीगु व थासंथासय् न्ह्याथाय् नं लुइके अःपुगु वस्तु खः । मनूतय्सं नं थ्व ल्वहंयात अनेतनेया ज्याय् अःपुक छ्यला वयाच्वंगु खनेदु । व नं आदिमकालनिसें ।                                                         स्वनिगलय् जक मखु देश विदेश विश्वन्यंकंया ब्याक्कं सहर, नगर, गांया निर्माणय् ल्वहंया भूमिका नं उतिकं महत्वपूर्ण खनेदु । स्वनिगलय् स्वयेगु खत धाःसा द्यः, देगः, चीभाः, सतः, फल्चा, हिति, चुक, तुं, बहाः-बही, त्वाः, ननि, चुक आदि गन जक मदु ल्वहं । हिरा समान ल्वहं आकर्षक धंगं समाः यानाः छाय्पियातःगु खनेदु । आखःया आविष्कार लिपा ला ल्वहतं छगू न्हूगु ऐतिहासिक युगयात हे न्ह्याकूगु खनेदु । थीथीकथंया निर्माण वा कीर्ति स्वनेगु ज्याय् निर्माता दातातय्सं तिथि, मिति साल, तयाः उद्देश्यसहित पूर्णविवरण ल्वहंतय् किइकाः परन्तुतक ल्यनाच्वनेमा धइगु ल्याखं अभिलेखीकरण तयेगु शुभारम्भ याना वंगु खनेदु । थौं थ्व हे ल्वकंया उकी कियातःगु इतिहासया कारणं द्वलंद्वः न्ह्यःया क्रियाकलाप, घटना आदि दुरुस्त, गथे खः अथे हे झीसं स्वये खनाच्वंगु दु । थौंया भासं धायेगु खःसा प्रत्यक्ष हे स्वये थें जुया बिउगु दु । तना वनेधुंकूगु, दुसुना वनाच्वंगु, नामोनिशान हे मदयेधुंकूगु कयौं कयौं इतिहास हाकनं छक्वः पुनःजीर्वित जुइत ताःलाना वयाच्वंगु दु, विश्वन्यंभनं । लुम्बिनीइ ब्राम्ही लिपिं च्वयातःगु अशोक स्तम्भं शान्तिया प्रतीक शाक्यमुनि बुद्धया यकिन जन्मस्थल सीकेत अःपुका बिउगु दु । थ्व चानचुन व साधारण खँ मखु । नरलय् च्वंगु जुजु जय वर्माया पुलांगु पूर्णकदया ल्वहंया झ्वाता हे लुइकूगु दु । गुगु थौंकन्हय् छाउनीया संग्रहालयय् दु । थ्व करिब झिंगुसः दँ जःखःया खः । अथे हे स्वयम्भू परिसरय् लुइकूगु नं अमूल्यगु ल्वहं खः । तसकं ऐतिहासिक । स्वयम्भूया भुइख्यःस्थित भगवान पालि, पूर्वपाखें स्वयम्भूया तँ गयेगु स्वाहाने ल्ह्वनेज्याया झ्वलय् लुया वःगु खः थ्व ल्वहं । थुगु ल्वहं मानदेवया छय् जुजु वसन्तदेवया पालय्या खः । थुगु ल्वहंतय् च्वंगु अभिलेख न्हापांखुसी ब्वनादीम्ह श्यामसुन्दर राजवंशी भाजुं थ्व ल्वहं इस्वी संवत् ५१४या खः धयादीगु दु । थ्व ल्याखं थ्व ल्वहं थौं स्वयां १५०६ दँ पुलांगु खनेदु । हाकः ४५, ब्या २० व जाः७६ इन्च दुगु बःचा ग्वःगु थ्व ल्वहंयात जलहरी धाइ । जलहरी धइगु वास्तवय् शिवलि·या छगू ब्व खः । लि· धइगु घ्यः-कस्ति, दुरुं लुइकीबलय् तरल पदार्थ पितछ्वयेत दयेकातःगु यौनाकार वस्तु खः । थ्व ल्वहंतय् द्यः दिकेत खनातःगु चुकू प्वाः प्यप्वाः दु। छखेलिक्क चिकिचाप्वाःगु छप्वाः नं दु । जलहरीया पश्चिमपाखे प्यझ्वः प्राचीन लिच्छवी आखलं कियातःगु अभिलेख अझ ब्वने फुगु अवस्थाय् हे दनि । दकलय् च्वय् च्वंगु झ्वःया दकलय् लिउने ‘स्वयम्भू व’ कियातःगु दुसा दकलय्लि पांगु झ्वःया क्वसया प्यझ्वलय् ‘सम्वत् ४३८ फाल्गुन शुक्लपक्ष दिं व ६’ कियातःगु दु । अभिलेखय् बौद्ध खँग्वःत नं दुथ्यानाच्वंगु दु । उकिं थ्व बौद्ध सम्पत्ति खः धइगु सिद्ध जू वः । आकार, प्रकृति स्वयेबलय् थाय् मदुस्थित लिच्छवीकालिन बुद्धलिसे हे ज्वलाःम्ह थुकिया द्यः जुइफुगु सम्भावना नं यक्वं दु । विद्यमान इतिहासय् ‘स्वयम्भू’ उल्लेख जुयाच्वंगु पुलांगु शिलालेख स्वंगू दुगु जुयाच्वन । थुपिं दक्वं लिच्छवीकालीन खः । थुकीमध्ये निपाः स्वयम्भूइ हे दुसा निगुलिसनं स्वयम्भूलिसे स्वानाच्वंगु खँग्वः, वाक्य, प्रसंग स्वानामच्वंगु अभिलेख धयातःगु दु । जुइफु, थ्व गुगुं नं थासं छुं नं प्रयोजनया निंतिं स्वयम्भूइ हयातःगु खयेमाः । स्वनिगलय् थज्याःगु चलन मदुगु नं मखु । दुर्भाग्यया खँ थौं थ्व निगुलिं स्वयम्भूइ मदयेधुंकल । थनया जिम्मेवार न बुद्धाचार्य समुदायं सिउ, न त पुरातत्व विभागयाके हे जानकारी दु । छपाः शिलापत्र अंशुवर्माकालीन गोकर्णय् लुइकूगु दु । चन्दन चुलेत छ्यलातःगु दु । थ्व हे छगूयां छगू शिलालेख खः ‘स्वयम्भू’ च्वयातःगु । तर थुकी नं मात्र ‘भू चैत्य’ धकाः जक च्वयातःगु दयाच्वन । ‘भू’या न्ह्यःने च्वंगु आखःग्वःत ब्वदला वनेधुंकल । इतिहासविद्तसें ‘भू’ आखःया न्ह्यःने ‘स्वयम्’ दुगु खः ला धइगु अनुमान यासें थ्व स्वयम्भू हे च्वयातःगु खयेमाः धयागु वय्कःपिनि धापू खः । थ्व ल्याखं प्रस्ट रुपं ‘स्वयम्भू’ लिसे स्वानाच्वंगु धइगु स्पष्ट यायेथाय् मंत । स्वयम्भूया उच्चारण, लिच्छवीकालया उत्तारद्र्धय्पाखे तना वंगु खनेदु । जबकि मल्लकालय् करिब थौं स्वयां न्यासः दँ जःखः स्वयम्भू पुराणया प्रादूर्भाव जुसेंलि हाकनं सुर्द्यः लुइथें लुया वःगु खनेदु । स्वयम्भू पुराण न्यासः दँ जःखःयागु धइगु प्राप्त प्रमाणित सामग्रीया लिधंसाय् धयातःगु दु । उकिं हाल लुइकूगु स्वयम्भूया शिलालेख आतकया दकलय् पुलांगु, ज्येष्ठ व स्वयम्भूया बल्लाःगु व धिसिलाःगु दसि खः । थुकिं यानाः विगतया कयौं भ्रम, शंका उपशंका स्वयम्भूया सन्दर्भय् गुगु दयाच्वंगु खः, व निवारण जूवःगु खनेदु । दकलय् तःधंगु शंका वा भ्रम भइगु नां सम्बन्धी खः । गोपाल राजवंशावलीइ छथाय् थथे च्वयातःगु जुयाच्वन । ‘तेन कृत सिनगु विहार चैत्य भट्टारिक प्रतिष्ठित सम्पूर्ण कृतम ।’ वंशावलीकारं थुकियात वृषभदेवकालीन धयातःगु खनेदु । थुकी प्रमाणया स्रोत खुले यानातःगु मदु । आपालं विद्वानवर्गया थुकिया हे लिधंसाय् ‘सिनगु’या अपभ्रंस जुयाः स्वयम्भूयात स्यंगु, साम्हेगुँ धायेगु याना वयाच्वंगु खयेमाः धइगु धापू दु । थौं नं थनया नेवाःतय्सं थथे हे धायेगु यानाच्वंगु धइगु वय्कःपिनि दावी दु । आः थ्व भ्रम क्वचाःगु दु । न्हापा नं स्वयम्भू हे धाइगु खः धइगु स्वयम्भूया शिलालेखं पुष्टि याःगु दु । उकिं सिनगुं स्यंगु वा साम्हेगुँ जूगु मखु। स्वयम्भूं हे स्यंगुँ वा साम्हेगुँ जूवंगु खनेदु । सिनगुँ धइगु स्वयम्भू मखु धइगु छगू मेगु दसिप्रमाण खः नरःया अंशु वर्मां च्वयाथकूगु छपाः शिलालेख । थुकी न्यागू प्रमुख विहारत दुथ्याकातःगु दु :- १) गुँ विहार । २) श्रीमान विहार ३) श्री राज विहार ४) खर्जुरिका विहार व ५) मध्यम विहार । गुँ विहार धइगु सक्वया वज्रयोगिनी परिसर दुगु व स्वनिगःया दकलय् पुलांगु नापं न्हापांगु विहार खः । थ्व वज्रयोगिनी स्थापना जुइ न्ह्यः हे दयाच्वनेधुंकल धइगु खँय् इतिहासविदत नं सहमत जूगु खनेदु । शायद दकलय् पुलांगु जूगुलिं खयेमाः महासामान्त अंशु वर्मां विहारया नां च्वकेगु झ्वलय् ‘गुँ विहार’यात सम्मान यासें न्हापांगु ल्याखय् लाकातःगु । थन उल्लेख जुयाच्वंगु विहार सक्वयागु खः । थुकिं गुँ विहार व सिनगुँ विहार छगू हे खः धइगु भान जू । ‘सिनगुँ’ स्वयम्भू जुइ फइमखु  धइगु दकलय् बल्लाःगु दसि धइगु हाल लुइकूगु स्वयम्भू शिलालेख छगू हे जक खः । थुकी ‘स्वयम्भू’ धकाः किटान यानाः च्वयातःगु दु । व नं झिंन्यासँ दँ न्ह्यः हे । यदि थ्वयागु नां ‘सिनगुँ’ खःसा पुलांगु व परापूर्वकालया नांयात हिइकाः ‘स्वयम्भू’ धकाः छु न्हासं च्वकी ? नां हे स्वयम्भू जुयाच्वंगुलिं हे स्वयम्भू च्वं वःगु खः । स्वयम्भूया नां स्वयम्भू हे जुयाच्वंगुलिं झिंन्यासः दँ न्ह्यःया जुजु वसन्त देवकालीन छम्ह बौद्ध दातां शिलालेखय्नां  स्वयम्भू हे च्वकूगुलिइ छुं शंका यायेथाय् मदु । अन्त्यय्, अत्यन्त महत्वपूर्ण व अतिकं ऐतिहासिक छगूयां छगू दकलय् पुलांगु स्वयम्भू अंकित थुगु शिलालेख सुरक्षार्थ थौंकन्हय् गन दु सार्वजनिक याये मफुत । थुकिया निंतिं क्षमा फ्वना । पशुपति थेंज्याःगु पूर्ण रुपं सुरक्षित थाय् दुने हे शंखधरया ख्वाः तछ्यानाः विरुप याइगु थासय् अमूल्य व ऐतिहासिक स्वंगः आखः ‘स्वयम्भू’ यात स्यंकी मखु धकाः धाये फइमखु । थज्याःगु महत्वपूर्ण ऐतिहासिक अभिलेखयात थौं हे सुरक्षित यायेमाःगु दु । थुकी सम्बन्धित वडां चिउताः तइगु खः वा स्वयम्भू महासमितिं ध्यान बीगु खः ? वा झी मध्ये सुनानं थुकियात वाः चायेकीगु खः ? सुयागुंपाखें ग्वाहालि जुइगु आशा यानाच्वना । ग्वाहालि फ्वनाच्वना । भवतु सब्ब मंगलम !"
https://nepalbhasatimes.com/37402,संस्कृति,???? ??????? षष्ठी,५० किलोया यःमरि दयेकाः ब्वज्या,"येँ (नेपालभाषा टाइम्स) – पद्म सुगन्ध क्लबं थिंलाथ्व यःमरि पुन्हिया लसताय् ५० किलोया यःमरि दयेकाः ब्वज्या याःगु दु । क्लबया ग्वसालय् थ्व हे वंगु पुस १५ गते यःमरि पुन्हिकुन्हु ५० किलोया यःमरि दयेकाः ब्वज्या याःगु खः ।                                                         ‘झीगु संस्कृति, झीसं ल्यंके नु’ धइगु नारा बियाः थनया बसन्तपूस्थित महाद्यः पार्वती दबुलिइ कलात्मक रुपं यःमरि दयेकाः ब्वज्या याःगु खः । ज्याझ्वःया उलेज्या मूपाहांकथं झायादीम्ह येँ महानगरपालिकाया उपप्रमुख हरिप्रभा खड्गी श्रेष्ठं यःमरि पुज्यानाः त्वाःदेवाय् मत च्याकाः यानादीगु खः ।  ज्याझ्वलय् विशेष पाहांकथं बागमति प्रदेशया प्रदेशसभा सदस्यपिं विराजभक्त श्रेष्ठ व वसन्तप्रसाद मानन्धर, रंजित चुक पुचःया नायः सुमितदास रंजितकार, जागरुक युवा समूहया न्वकु विभूति मानन्धर झायादीगु खः । येँ मनपा वडा नं. २१य् च्वंगु थुगु क्लब स्वनिगलय् न्यनाच्वंगु कला, संस्कृति, सम्पदा व भाषाया संरक्षणया निंतिं स्थानीय ल्याय् म्हतय्त सक्रिय यायेगु ल्याखं पलिस्था यानागु जानकारी क्लबया नायः दामोदरलाल कारंजितं जानकारी बियादिल । थीथी व्यक्तित्वपिंसं नुगःखँ प्वंकादीगु ज्याझ्वलय् यःमरि पुन्हिया महत्व व थुकिया विशेषता बारे जानकारी बीगु ल्याखं खस् भाषा व अंग्रेजी भासं च्वयातःगु ब्यानर नं ब्वज्या याःगु खः ।"
https://nepalbhasatimes.com/37592,संस्कृति,???? ??????? त्रयोदशी ,कात्तिप्याखंयात न्यय्गू लाख लःल्हात,यल (नेपालभाषा टाइम्स) – यल महानगरपालिकां कात्तिक नाच संरक्षण समितियात ५० लाख तका लःल्हाःगु दु । यलया मेयर चिरीबाबु महर्जनं समितिया अध्यक्ष किरण चित्रकारयात म्हीग कात्तिक नाच संरक्षणया निंतिं अक्षयकोष स्वनेत उगु दांया चेक लःल्हानादीगु खः । चेक लःल्हासें मेयर महर्जनं थगुने थम्हं अक्षयकोष नीस्वनेत ग्वाहालि यायेगु बचं बियागु खःसा थुगु दँय् उगु ध्यबा बीत थः ताःलाःगु खँ कनादिल । वय्कलं खोनाया रुद्रायणी द्यः प्याखंयात नं संरक्षण यायेमाःगु धासें उकिया निंतिं नं ग्वाहालि यायेगु योजना दुगु खँ कनादिल ।
https://nepalbhasatimes.com/35388,संस्कृति,११४० कौलाथ्व षष्ठी,लानिपुखू व देगः उलेज्या,"येँ (नेपालभाषा टाइम्स) – लानिपुखुली पुनःनिर्माण याःगु बालगोपालेश्वर देगःया प्राणप्रतिस्था यायेगु लिसें लानिपुखूया उलेज्या जूगु दु। म्हिगः छगू ज्याझ्वःया दथुइ राष्ट्रपति विद्यादेवी भण्डारीं उलेज्या यानादीगु खः । ज्याझ्वलय् न्ववानादिसें लानिपुखू, खुलामञ्च व तिंख्यः दुथ्याकाः राष्ट्रिय पुनःनिर्माण प्राधिकरणं दयेकूगु बृहत्तर गुरुयोजना कार्यान्वयन जुइमाःगु खः धयादीगु खः ।                                                         प्राधिकरणं लानिपुखू पुननिर्माणया निंतिं २८ करोड खर्च तूगु खँ धाःगु दु । लानिपुखू व देगः पुनःनिर्माण प्यदँ व गुला व स्वन्हु दुने क्वचाःगु खँ प्राधिकरणया प्रमुख कार्यकारी अधिकृत सुशील ज्ञवालीं कनादीगु दु । येँ महानगरपालिकाया निर्णय कथं बालगोपालेश्वर देगः ग्रन्थकुट शैलीं पुनःनिर्माण याःगु खः । न्हापा थ्व देगः गुम्बज शैलीं दयेकातःगु खः । २०७२ सालया तःभुखाचं लानिपुखू व देगलय् क्षति जुइवं पुनर्निर्माण ज्या न्ह्याकूगु खः । थ्व झ्वलय् देगः गुकथं दयेकूगु धयागु विवाद जुइवं महानगरपालिकां छगू अध्ययन कमिटी हे दयेकूगु खः । कमिटीं मल्लकालय् थ्व देगः ग्रन्थकुट शैली दुगु धकाः बिउगु प्रतिवेदन कथं देगःयात ग्रन्थकुट शैलीं हे दयेकूगु खः ।  पुखू उलेज्याझ्वलय् थीथी तीर्थस्थलं हःगु जल पुखुली तःगु खः । स्वसः व ५२ दँ न्ह्यः लानिपुखू (न्हूपुखू) दयेकूगु इलय् नेपाः, भारत लिसें थीथी थासं १०८ गू कुण्ड, ताल व पुखुली जल हयाः प्वंकेहःगु खँ इतिहासय् न्ह्यथनातःगु दु । उलेज्याझ्वलय् प्रधानमन्त्री केपी ओली, उपप्रधानमन्त्री ईश्वर पोखरेल, मन्त्रीत, येँ महानगरपालिकाया मेयर विद्यासुन्दर शाक्य, उपमेयर हरिप्रभा खड्गी श्रेष्ठपिनि उपस्थिति दुगु खः । लानिपुखू उलेज्याया लिसें राष्ट्रपति भण्डारीं दरबार हाइस्कूलया नं उलेज्या यानादीगु खः । भुखाचं क्षति जूगु दरवार हाइस्कूल चिनियाँ सरकार ८७ करोड तकाया ग्वाहालिं पुनर्निर्माण याःगु खः । स्कूल उलेज्याझ्वलय् केन्द्रीय आयोजना कार्यान्वयन एकाइ (शिक्षा)या आयोजना निर्दे शक रामशरण सापकोटां येँ महानगरपालिकाया मेयर शाक्ययात स्कूलया ताःचाः लःल्हानादीगु खः । ज्याझ्वलय् न्ववानादिसें मेयर शाक्यं थ्व स्कूलयात शैक्षिक गुणस्तरया ल्याखं नं नमूना स्कूल दयेकेगु प्रतिबद्धता प्वंकादीगु खः ।"
https://nepalbhasatimes.com/37683,संस्कृति,???? ????????? पारू ,ख्वपय् थौं जुइगु सम्यक पर्व स्थगित,ख्वप (नेपालभाषा टाइम्स) – दँय्दसं घ्यःचाकु संल्हू कुन्हु ख्वपय् बौद्ध परम्पराकथं न्यायेकीगु सम्यक पर्व थौं स्थगित याःगु दु। विश्वन्यंकं न्यना वनाच्वंगु कोरोना संक्रमणया कारणं थौं जुइमाःगु सम्यक पर्व स्थगित यायेगु निर्णय छुं ई न्ह्यः हे याःगु खः । थ्व पर्वय् ख्वपय् च्वंगु न्यागू बौद्ध विहारपाखें दिपंकरपिं पित कयाः थनया थथुबहीस्थित भुइख्यलय् विराजमान याकी । वयां लिपा थीथी विहारयापिं शाक्य वज्राचार्यपिं नं अन वयाः दिपंकरपिं नापं तुं च्वनाः दान कालबिल याइगु खः । थ्व पर्वया बौद्ध समाजं अतिकं श्रद्धापूर्वक हनेगु याइगु खः ।
https://nepalbhasatimes.com/37681,संस्कृति,???? ????????? पारू ,थौं घ्यःचाकु संल्हू,"येँ (नेपालभाषा टाइम्स) -दँय्दसं थें थौं माघ १ गते घ्यःचाकु संल्हू नखः हनाच्वंगु दु । थौंया न्हि छेँय् छेँय् म्हयात क्वाकीगु घ्यःचाकु, तरुल आदि थेंज्याःगु नसा नयेगु ज्या याइ । नापं थौं मांपिंसं थः मस्तय्त छ्यनय्, न्हासय् व न्हाय्पनय् चिकं तयेका बीगु याइ । थौं थारू समुदायया तःधंगु नखः माघी खः । थौंया न्हियात थारूतय्सं थःपिनि न्हूदँ कथं हनी । थ्व लसताय् थौं सरकारं सार्वजनिक बिदा नं बिउगु दु ।"
https://nepalbhasatimes.com/35218,संस्कृति,११४० अनलागा त्रयोदशी ,पचली जात्राय् मरःजा मनकीगु,"येँ (नेपालभाषा टाइम्स) – पचली भैरव द्यःया जात्रा झ्वलय् नकेमाःगु मरःजा थुगुसी मनकीगु जूगु दु। कौलाथ्व चौथि कुन्हु सुथय् नाय्खिं गणेद्यःया रुद्रविनायक खलःपिंसं फा स्यानाः मरःजा नकेमाःगु खः । तर थुगुसी कोरोना संक्रमणया कारणं मरःजा नकेगु ज्या मजुइगु जूगु खः । मरःजा नकेगु झ्वलय् सुथय् पचली मिजंतय्त जक नकेगु याइ । मिजंतय्त मरः नकीगु इलय् मिसापिंसं स्वयेमजिउ धयागु मान्यता दु। पचलीइ मरः नकीगु झ्वलय् चतांमरी निपा मुस्या, पालु, फाया हि छफुति व फाया ला प्यकू तयाः नकी । प्यकु लाय् नं क्वँय् छकू, नलू ला छकू, ताःतु छकू व बार दुगु फि छकू तयाः नकेगु याइ । पचली मरः नके क्वचायेकाः गनेद्यःया छेँय् वयाः मिसा भ्वय् धकाः मिसापिंत जक मरः नकेगु याइ ।"
https://nepalbhasatimes.com/35427,संस्कृति,११४० कौलाथ्व सप्तमी,"खःमेय् जात्रा सुथन्हापनं याइगु, कोटय् बली मबीगु","ख्वप (नेपालभाषा टाइम्स) – विश्वब्यापी महामारी कथं न्यनाच्वंगु नोबल कोरोना भाइरसया प्रभाव स्वनिगः दुने झन् झन् अप्वः जुयावनेवं ख्वपय् थुगुसी मोहनिया झ्वलय् जुइगु थीथी जात्रा पर्व नं क्वपालेज्या जूगु दु । मेयर सुनिल प्रजापतिं जात्रालिसें सम्वन्धित थीथी पक्षलिसे बारम्बार सहलह यानाः जात्रा क्वपालेगु ज्या यानादीगु खः ।                                                         थ्व झ्वलय् नांजाःगु खःमेय् ब्वाकेगु जात्रा नं प्रभावित जूगु दु। मोहनिया नवमिकुन्हु सनिलय् नवदुर्गा द्यःछेँय् तयातःम्ह खःमेय्यात ह्याउँक सिन्हः पाकाः अय्लाः, थ्वँ त्वंकाः जात्रा यानाः ब्रम्हायणी कुण्डय् लखं छ्वाकेगु व पीठय् यंकाः बली बीगु चलन दु। तर महामारीयात ध्यानय् तयाः छुं नं कथंया जात्रा मयायेत धयाच्वंगु ख्वप नगरपालिकां थ्व ज्यायात चान्हय् (सुथ न्हापां) सञ्चालन याके बीगु जूगु दु। नवदुर्गा द्यः गणपाखें प्राप्त जानकारी कथं अष्टमिकुन्हु चान्हय् हे तयारी अवस्थाय् तयाः नवमिकुन्हु सुथ जुइ न्ह्यव तुं खःमेय्यात सीमित मनूत जक च्वनाः ब्रम्हायणी पीठय् यंकाः ब्वये यंकीगु जूगु दु । नवदुर्गा गणं मोहनि फयेगु व द्यःया सृष्टि जुइगु थाय् ब्रम्हायणी पीठय् यंकाः उम्ह खःमेय्यात स्यायेगु चलन दु । वयागु कँलाय्यात तकं सातिकुन्हु सुथय् चाभारां कयेकाः गिजे यायेगु जात्रा जुइ । दशमिकुन्हु न्हिच्छिं ब्रम्हायणी लाइम्ह उम्ह द्यःयात बासा लायेकाः ख्वप देसय् दुत हयाः भेल्पा ल्वहँतय् स्वां क्वकायेवं मोहनि क्वचाइ । वयां लिपा नवदुर्गायात तलेजुइ बिज्याकाः अनं पिहां वयेवं पायः जात्रा न्ह्याकाः ख्वपय् मोहनिया सकतां ज्याझ्वः क्वचायेकीगु चलन दु । थ्व झ्वलय् तलेजुइ कोटय् थुगुसी कोथमेय् बली मबिइकीगु जूगु दु। शक्ति पीठय् नं कोरोना भाइरसया कारणं सिं धंकाः खिपः चिनाः बन्द यानातःगु दु । स्वां वायेगु, बाजं थायेगु व मत कलाँली यंकेगु चलन नं बन्द जूगु दु ।"
https://nepalbhasatimes.com/35558,संस्कृति,११४० कौलागा पारू ,विश्वरुप देगः दनेत विभागया स्वीकृति,येँ (नेपालभाषा टाइम्स) – पुरातत्व विभागं पशुपतिइ च्वंगु विश्वरुप देगः पुनःनिर्माणया निंतिं स्वीकृति बिउगु दु । विभागं देगः पुनःनिर्माणया ड्रइब डिजाइन स्वीकृत याःगु खः । २०७२ सालं ब्वःगु तःभुखाचं उगु देगः क्षतिग्रस्त जूगु खः । विश्व सम्पदाया धलखय् दुथ्यानाच्वंगु सांस्कृतिक महत्वया सम्पदा पुनःनिर्माणया निंतिं विभागया स्वीकृति कायेमाःगु प्रावधान दु । थ्वयां न्ह्यव विभागं देगः पुनःनिर्माणया ड्रइङ स्वीकृत मयाःगु नापं बजेट तकं व्यवस्थापन जुइ मफयाच्वंगुलिं देगः देगः पुनःनिर्माण याये मफयाच्वंगु खः । विभागं ड्रइङ स्वीकृत यायेवं पशुपति क्षेत्र विकास कोषं विश्वरुप देगः पुनःनिर्माणया निंतिं चालु आर्थिक दँय् १० गू करोड तका दां विनियोजन याःगु दु ।
https://nepalbhasatimes.com/35433,संस्कृति,११४० कौलाथ्व सप्तमी,लःया स्रोत लिसें न्हना वनाच्वंगु तजिलजि,"रविन्द्र शाक्य                                                          प्राचिनयुग निसें हे मानव जीवन म्वायेत व मानव सभ्यता विकासया लागि खुसि, पुखूया तःधंगु महत्व दया वयाच्वंगु दु। मनूया जीवन म्वायेत लः मदयेके मगाः । त्वःनेगु लःया स्रोतया निंतिं जक मखु बुँ ज्या यायेत, लँपुँ दयेकेत खुसिं महत्वपूर्ण भूमिका म्हिता वयाच्वंगु दु। परापुर्वकालनिंसें हे पुर्खातय्सं विशेष महत्व बियाः त्वःनेगु लःया निंतिं हितिगाः, ल्वहंहिति, तुं, तुंथि दयेकेगु याना वयाच्वंगु दु। धर्म, संस्कृति, संस्कार, जात्रा, नखःचखः थेंज्याःगु तजिलजिया विकास व विस्तारय् नं लःया भूमिका दु। थ्व धयागु मानव सभ्यताया निंतिं हे लखं तःधंगु भूमिका म्हिता वयाच्वंगुदु। थज्याःगु महत्वपूर्ण लःया मू स्रोत खुसियात संरक्षण व सम्वद्र्धनया निंतिं पूर्खा निसें हे खुसि सिथय् मेला, तीर्थ, पुजाआजा, जात्रा पर्व न्यायेकेगु याना वयाच्वंगु दु। थ्व धयागु झी पुर्खातय् खुसि संरक्षणया निंतिं न्ह्याकातःगु दूरदर्शी सोच खः । खुसियात संस्कृति, संस्कार नाप स्वाना लःया मूश्रोतयात विशेष तरिकां संरक्षण व सुरक्षित याना तःगु खनेदु। परम्परांनिसें चले जुयाच्वगुं मौलिक जात्रा, परम्परा व धार्मिक, साँस्कृतिक नखःचखः संस्कार यानाः लःया मेगु स्रोत पुखू, ल्वहंहिति, हितिगाः, तुंथिया नं संरक्षण याना वयाच्ंगु दु । येँ, यल, ख्वप, भ्वँत व नेवाः लागा दुने लाःगु पवित्र व ऐतिहासिक धार्मिक खुसि बागमति, विष्णुमति नापं स्वाइगु अनेकौं चिचिधंगु खुसिलगायत स्वनिगलय् दुगु पवित्र ऐतिहासिक, धार्मिक सम्पदा दुगु खुसि थौं स्वयां ३५-४० बर्ष न्ह्यः तक नं कलकल न्ह्यानाच्वंगु खः । उबलय् खुसिया लः यच्चुसे च्वनाः स्वय्बलय् मन हे आनन्द व मनमोहक जुयाच्वंगु खः । आः थज्याःगु दृश्य् केवल म्हगसं थें जक जुइधुंकूगु दु। न्हापा सुथ न्हापनं दनाः वागमती, विष्णुमती थेंज्याःगु पवित्र खुसिइ, हितिगालय् वनाः ख्वाः सिलाः निलः कयाः पुजाआजा यानाः द्यइके वनेगु चलन दु। मस्त, ल्याय्म्हतय्गु पुचः पुचः मुनाः स्कुल बिदा जुलकी, शनिवाः पतिकं न्या लाः वनेगु, म्वः ल्हुवनेगु, लिसे खुसिइ धरंब्वाः वनीपिं (पौडी म्हितेगु) नं यक्व दु, तर आः वयाः खुसिइ लः सुना वनाः धः जक बाः वनाच्वंगु दु। खुसि नवया च्वनां च्वनेमफइगु अवस्था दु। पवित्र खुसि गुमनाम व सुनसान जुयाच्वन सा बहनी जुलकी थज्याःगु थाय् या जःखः लुटपाट, आपराधिक क्रियाकलाप व लागू वासःया दुव्र्यसनीतय्गु अखडा जुयाच्वंगु दु । स्वनिगः दुने व पिने बस्ती दुगु थासय् धार्मिक, साँस्कृतिक तिर्थस्थल व सम्पदा दुगु थासय्ं दुगु अनेकौं ऐतिहासिक, पुरातात्विक, मौलिक, परम्परागत सम्पदा, पुखू, ल्वहंहिति, हितिगाः, तुंथि, खुसियात सम्बन्धित सरकारी निकायं वेवास्ता यानाच्वंगु दु। थज्याःगु ऐतिहासिक थाय्यात महत्व मबिसे थज्याःगु थाय् लिक्क लिक्क भौतिक निर्माण ज्याय् लाक्वपाक्व स्वीकृति बियाः भूमाफियातय् हालिमुहाली यानाच्वंगु दु। उमिसं बस्ती लिक्कसं दुगु पुखु, खुसि ल्हानाः सार्वजनिक जग्गा धकाः धमाधम मियाः कम्लेक्स, छे, मल दयेकाच्वंगु दु । अथेहे सुकुम्बासीतय्सं नं धमाधम पक्की छेँ दनाः सार्वजनिक जग्गा छ्यला वयाच्वंगु दु। नेपाःया हिन्दू व बौद्ध धर्म नाप यक्व हे स्वापु दुगु, थःपिनि परम्परागत संस्कार यायेमाःगु थासय् दुगु हितिगाः, तुंथि, पुखू, खुसि, ल्वहंहिति ल्हानाः ततःधंगु विल्डिब, कम्लेक्स, शपिब मल, हल दयेकाच्वंगु दु। गुलिखे खुसि ल्हाकाः सरकारं हे लँ दयेकेधुंकूगु दु। गुकिं याना धार्मिक, साँस्कृतिक, परम्परागत रुपं यायेमाःगु धर्म, संस्कृति, संस्कार, जात्रा, नखःचखतय् समेत प्रत्यक्ष लिच्वः लाःवंगु दु। गुलिखे पुलांगु थाय् नां छुनातः कथं थौंकन्हय् गन लाः धकाः तकं सिइका काये फइगु अवस्थाय् मदयेधुंकल । थज्याःगु थाय्या बारे सिउपिं मनूतय् नं मदया वनेधुंकूल । स्थानीय निकायं धाःसा थज्याःगु महत्वपूर्ण थाय्या आधिकारिक तथ्यांक तयातःगु मदु। थज्यागु पवित्र व धार्मिक आस्था दुगु थाय् सम्बन्धित निकायं नियमित मर्मत सम्भार, जिर्णो द्धार व संरक्षण मयासे ं बेवास्ता याःगु कारणं तनावंगु खः । भूमाफिया, सुकुम्बासीतय्गु चलखेलं थज्याःगु पवित्र थाय् न्हना वनाच्वंगु दु। थौंकन्हयष्् मानव वस्तीयागु तिब्र विकास नापनापं तुं झीगु प्राचिन, धार्मिक, साँस्कृतिक, पुरातात्विक सम्पदा विनाश जुया वनाच्वंगु दु। झीगु संस्कार, सँस्कृति, धर्म, परम्परा न्ह्यायेमाःगु थासय् नं प्रत्यक्ष लिच्वः लाकाच्वंगु दु। थ्व हे कारणं गुलिखे थासय् यक्व हे जात्रा, धर्म, संस्कृति, संस्कार, परम्परा तने धुंकूगु दुसा गुलि तनेत्यंगु अवस्थाय् लानाच्वंगु दु । सम्पदाप्रेमी, अभियन्ता, संघसंस्थातय्सं मदिक्क अभियान न्ह्याकाः थज्याःगु थाय्यात पुलागुं हे स्वरुपय् हयेगु लागि कुतः याना वयाच्वंगु दु। तर उपलब्धी धाःसा खनेमदु। उकिं सरकार व स्थानीय निकायं हे विशेष ज्याझ्वः हयाः संरक्षण यंकल धाःसा जक व्यवस्थित याना यंकेफइ, अले झीगु यक्व सम्पदा अझं ल्यंकेफइ । अथेहे आन्तरिक व बाह्य पर्यटकतय्गु लागि थनयापिं स्थानीय आदिबासीतय्गु धर्म, संस्कृति, संस्कारया पहिचान ल्यंकातयेफइ ।"
https://nepalbhasatimes.com/35602,संस्कृति,११४० कौलागा दुतिया,कोरोनां नरः जात्रा नं स्थगित,येँ (नेपालभाषा टाइम्स) – कतिंपुन्हिया कन्हय् कुन्हु नरलय् न्यायेकीगु तिसा मालेगु जात्रा नं थुगुसी स्थगन याःगु दु। कोरोना संक्रमणया कारणं आपालं नखःचखः व जात्रा पर्व प्रभावित जुयाच्वंगु झ्वलय् नरःया तिसा मालेगु जात्रा नं प्रभावित जूगु खः ।                                                         स्वनिगलय् लिपांगु इलय् कोरोना संक्रमितया ल्याः न्हिथं अप्वया वनाच्वंगु कारणं येँ महानगरपालिका वडा नं. ५ स्थित नरलय् न्याकीगु जात्रा नं स्थगन याःगु खः । परम्परागत रुपं जात्रा यायेगु ज्या मजूसां दँय्दसं याइगु पुजा आराधनाया विधि धाःसा पूवंकूगु खः । पुजारी व सीमित गुथ्याःत जक च्वनाः विधिकथं यायेमाःगु पुजा जक याःगु खः । नरः जात्राय् स्वम्ह नारायण द्यःया जात्रा यायेगु याना वयाच्वंगु खःसा थन जुइगु जात्रायात ‘गनं मदुगु जात्रा’ नं धायेगु याः । मेमेथाय् स्वयां फरककथं द्यःखःयात अःखः यानाः जात्रा याइगु कारणं गनं मदुगु जात्रा धकाः धायेगु याना वयाच्वंगु खः । च्वकाथू नारायणद्यः अर्थात चोक्टेनारायण द्यःया जात्राया निंतिं गुथिया जग्गाया तकं व्यवस्था यानातःगु दु । च्वकाथू नारायण द्यःया लुखाय् नेपालभाषां च्वयातःगु अभिलेखकथं थ्व जात्रा जुजु नरेन्द्र मल्लया पालंनिसें शुरु जूगु खः । स्वीम्ह स्वयां अप्वःसिनं द्यः खः कुबीमाःगु व जात्राय् नरःया सकलें गुथ्याःत उपस्थित जुइमाःगु नियम दुसा थुगुसी कोरोना संक्रमणया कारणं जात्रा स्थगित यानागु वडा ज्याकुथिं जानकारी बिउगु दु ।
https://nepalbhasatimes.com/35306,संस्कृति,११४० कौलाथ्व तृतीया,बुंगया जात्रा विधि पूवंके कथं जक याइगु,"यल (नेपालभाषा टाइम्स) – मोहनिबलय् बुंगय् जुइगु थीथी जात्रायात थुगुसी विधि पूवंके कथं जक याइगु जूगु दु। कोरोना भाइरसया संक्रमणया जोखिमयात ध्यानय् तयाः थुगुसी मनकामना आजु अजिया जात्रा, हनुमान जात्रा औपचारिकताय् सीमित यायेगु क्वःछिउगु खः ।                                                         मोहनिबलय् बुंगय् मनकामना अजि, भैरवया जात्रा तःजिक जुइ । थ्व हे जात्राया झ्वलय् हनुमान नं पिहां वइगु खः । बुंगय् च्वंम्ह मनकामनायात गोरखाया मनकामनाया मू द्यः धकाः नं धायेगु याः । अथेहे थुगुसी गोरखा दरवारं हनुमानध्वाखा जुयाः बुंगय् हे फुलपाती नं महइगु सम्भावना दुगुलिं फुलपाति कुन्हु सोह्रखुट्टेतक नाब्चा प्याखं, बाजं सहित फुलपाति काःवनेगु परम्परायात क्षमापुजाय् सीमित यायेगु नं क्वःछिगु दु। अथेहे नवमीकुन्हु मच्छिन्द्रबहालय् जुइगु कोतपर्वयात नं क्षमापुजाय् सीमित याइगु जूगु दु ।"
https://nepalbhasatimes.com/35371,संस्कृति,११४० कौलाथ्व पञ्चमी,पिपिइ पुनाः द्यः जात्रा,"येँ (नेपालभाषा टाइम्स) – म्हिगः पचली भैरवयात द्यः गमय् बिज्याकूगु दु। म्हिगः न्हिनय् भिंद्यः त्वालय् च्वंगु थकू जुजुया छेँय् पुजा कायेधुंकाः पचली आजुयात गमय् बिज्याकूगु खः । व स्वयां न्ह्यः पुंया छेँय्नं आजुयात थकू जुजुया छेँय् पुजा फयेकेत यंकूगु खः । अन पुजा फय् धुंकाः द्यःयात गमय् बिज्याकूगु खः । म्हिगः द्यः गमय् तये यंकेगु झ्वलय् द्यः क्वबिउपिं सकस्यां पिपिइ सेट पुनाः जक द्यः क्वबिउगु खःसा द्यः क्वबिइपिं फुकसिया पीसीआर टेस्ट याकूगु खः ।                                                         पचली भैरव जात्रा व्यवस्थापन समितिया कथं थौं नं जात्राय् द्यः क्वबिइपिं सकसितं पिपिइ सेट पुनेगु व्यवस्था यानातःगु दु। उकथं आजु, अजिमा व रुद्रविनायक गनेद्यःयात नं पिपिइ सेट पुंकाः जक जात्राय् ब्वति काइगु खँ धाःगु दु। न्हापा न्हापा जूसा लिबाक जक द्यः गमय् तयेगु याना वयाच्वंगु खःसा थुगुसी कोरोना भाइरस संक्रमणया कारणं यानाः न्हिनय् हे द्यः गमय् तयेगु ज्या जूगु खः । उकथं हे थौं नं न्हिनय् हे द्यः जात्रा यायेगु कथं तयारी जुयाच्वंगु खँ व्यवस्थापन समितिया दुजः लिसें वडा दुजः पुष्प प्रजापति (नातिं) कनादीगु दु ।"
https://nepalbhasatimes.com/35297,संस्कृति,११४० कौलाथ्व तृतीया,लानिपुखूया उलेज्या वइगु ५ गते,"येँ (नेपालभाषा टाइम्स) – लानि पुखूया उलेज्या थ्वहे वइगु कार्तिक ५ गते जुइगु जूगु दु। राष्ट्रपति विद्यादेवी भण्डारी पुनर्निर्माण जूगु पुखूया उलेज्या यानादीगु खँ पुनर्निर्माण प्राधिकरणया इन्जिनियर राजु मानन्धरं ‘नेपालभाषा टाइम्स’ यात कनादीगु दु ।                                                         उलेज्याया झ्वलय् देय्न्यंकं थीथी ५१ गू पवित्र तीर्थस्थलं निलः हयाः तयेगु ज्या जुइगु खँ नं वय्कलं कनादीगु दु। वय्कःया कथं येँया १७, यलया निगू व ख्वपया प्यंगू तीर्थस्थलया लः तयेगु जुइसा मेमेगु पवित्र तीर्थस्थलया लः हयेगु निंतिं आह्वान यायेधुनागु खँ नं कनादीगु दु । उलेज्याया झ्वलय् क्षमा पुजा यायेगु, बालगोपालेश्वर देगलय् दुपिं द्यःया न्यासः (प्राण प्रतिष्ठा) यायेगु ज्या जुइगु जानकारी नं वय्कलं बियादीगु दु। थौं कन्हय् पुखू सफा यायेगु लिसे मत तयेगु ज्या नं पिलांगु चरणय् थ्वनाच्वंगु खँ नं वय्कलं कनादीगु दु । २०७२ सालया वैशाख १२ ब्वःगु तःभुखाचं क्षति जूगु पुखू दयेकेगु निंतिं २०७२ साल माघ २ गते राष्ट्रपति विद्यादेवी भण्डारीं शिलान्यास यानादीगु खः । आः दयेकेगु ज्या क्वचाःगु लानिपुखूया बालगोपालेश्वर देगःया प्रताप मल्लकालीन ग्रन्थकुट शैली (शिखर शैलीं) पुनर्निर्माण याःगु खः । थ्व स्वयां न्ह्यः उगु देगः राणाकालीन इलय् बुर्जा शैली पुनर्निर्माण याःगु खः । पुखूया उलेज्या लिपा थुगुसी स्वन्तिया किजापुजा कुन्हु देगः चाइगु जूगु दु। जुजु प्रताप मल्लं यम्ह काय चक्रवर्तेन्द्र मदयेवं दुःख तायेकाच्वंम्ह लानियात सान्त्वना बीगु वि.सं १७२७ उगु पुखू दयेकूगु खः ।"
https://nepalbhasatimes.com/35344,संस्कृति,११४० कौलाथ्व चौथी,सिकाली जात्रा म्हिगः निसें विधिवत रुपं न्ह्यात,येँ (नेपालभाषा टाइम्स) – म्हिगः निसें औपचारिक रुपं यलया सिकाली जात्रा न्ह्याःगु दु। वंगु नलास्वने चःह्रे निसें जात्रा न्ह्याइगु खःसां नं विधिवत्रु पं म्हिगः निसें जात्रा न्ह्याःगु खः । म्हिगः रुद्रायणी स्कुल न्ह्यःने मेय् बलि बियाः जात्रा न्ह्याकूगु खः । नलास्वने चःह्रेया कन्हय् कुन्हु निसें निन्हु तक कुमारपिसं गां चाःहिला पुजायात माःगु सामान मुंकेगु ज्या याःगु खः । पुजा सामान मुंकेत गां चाःहिलीपिंसं छछाः जक नयेमाःगु परम्परा दु। सिकाली द्यः प्याखं हुलिगु जात्रा धाःसा षष्टी कुन्हु निसें न्ह्याइ । प्याखं हुलेगु निंतिं झिंखुम्ह द्यःपिं दइसा बाजं धाइपिं सुइम्ह दइ । कोरोना भाइरस संक्रमणया कारणं थुगुसीया जात्राया झ्वलय् सुरक्षा मापदण्ड लागू यानाः जक जात्रा याइगु जूगु दु ।
https://nepalbhasatimes.com/35360,संस्कृति,११४० कौलाथ्व पञ्चमी,प्रहरीया सुरक्षा दथुइ चाबहीया दिप दयेकेगु सुरु,"येँ (नेपालभाषा टाइम्स) – चाःबहिलय् च्वंगु शाक्यतय्गु परम्परगत दिप दयेकेगु ज्या न्ह्याःगु दु। थनिंनिसें दिप दयेकेगु ज्या न्ह्याःगु खः । वंगु बिहीवाः दिप दयेकेगु तयारी याःगु खःसां नं पिने वयाः उगु लागाय् छेँय् दनाः च्वंवःपिंसं पंगः थनेवं स्वन्हुया निंतिं दिप दयेकेगु ज्या स्थगित जूगु खः ।                                                         शुक्रवाः पिने वयाः च्वनाच्वंपिं व दिप लिसे सम्बन्धित व वडा कार्यालयय् सहलह जूगु खःसा वयां लिपा सोमवाः तकया निंतिं दिप दयेकेगु ज्या स्थगित यायेगु सहमति जूगु खः । म्हीग दिप दयेकेगु बारे येँया मेयर विद्यासुन्दर शाक्य व पिनें वयाः च्वनाच्वंपिनि दथुइ मेयरया ज्याकुथीइ हे सहलह जूगु खः । सहलहय् खँ मिले मजुइवं मेयर शाक्यं मेयर शाक्य येँ जिल्ला प्रशासन कार्यालययात सुरक्षा बीत इनाप यानादीगु खः । थौं दिप दयेकेगु ज्या जुयाच्वंगु थासय् प्रहरीं सुरक्षा बिउगु दु। थ्व दिपः येँ महानगरपालिकाया बजेटं दयेकेगु ज्या न्ह्याःगु खःसा दिपया डिजाइन नं येँ मनपां पारित यायेधुंकूगु दु। शाक्यतय् सी उइगु थ्व दिपय् सी उइगु इलय् निक्वः तक झडप जुइधुंकूगु दु। दिप लिक्क छेँ न्यानाः च्वंपिंसं थनेगु कुतः यायेवं स्थानीय मनूत, सीगुथिया मनूत जानाः प्रतिकार यानाः सी उइगु यायेमालाच्वंगु खः । आः दिपः दयेकेगु ज्या याःबलय् नं पंगः थनेगु कुतः जुइवं स्थानीय मनूत प्रतिकारय् कुहांवःगु खः । शुक्रवाः निथ्व दथुइ झडप जुइगु अवस्था वयेवं वडा ज्याकुथिइ सहलह यानाः सोमवाः तकया निंतिं दिप दयेकेगु ज्या दिकेगु सहमति जूगु खः ।"
https://nepalbhasatimes.com/35272,संस्कृति,११४० कौलाथ्व दुतिया,"शक्तिपीठ : गनं बन्द, गनं चाः","येँ (नेपालभाषा टाइम्स) ( मोहनि नखःया लिसें म्हिगःनिसें नवरात्र नं सुरु जूगु दु। मोहनीया थ्व नवरात्रया इलय् थीथी शक्तिपीठय् वनाः द्यः दर्शन याःवनेगु परम्परा जुया वयाच्वंगु दु। तर थुगुसी मोहनीबलय् वनेमाःगु मूमू शक्तिपीठय् धाःसा द्यः दर्शन यायेमखनीगु जूगु दु ।                                                         कोरोना महामारीया कारणं थुगुसी फुक्क धयाथें आजु अजिमा द्यःयाथाय् दर्शन बन्द जुइगु जूगु दु। मोहनीया चालं कुन्हु वनीगु गुह्येश्वरी नं बन्द जुइगु खँ पशुपति विकास कोषं धाःगु दु। अथेहे पशुपति क्षेत्र दुने लाःगु जयबागेश्वरी द्यःयाथाय् नं बन्द जुइगु जूगु दु। कोरोनाया संक्रमण तच्वया वयाच्वंगु अवस्थाय् द्यःया दर्शन याःवनेबलय् जुइफुगु भीडया कारणं संक्रमण झन तच्वयेफु धकाः गृह मन्त्रालयं ७७ गुलिं जिल्लाय् शक्तिपीठत मचायेकेत निर्देशन बियातःगु दु । थ्व हे झ्वलय् येँया मू मू शक्तिपीठत मैतीदेवी, नक्सा भगवती, शोभा भगवती, दक्षिणकाली आदि शक्तिपीठत मचायेकेगु खँ धाःगु दु। मोहनीया न्हापांगु न्हि नलास्वां पीकुन्हु म्हिगः भद्रकालीइ धाःसा भक्तजनतय् हूलमूल खनेदत। थन लाइन तयाः सकसितं द्यः पुज्याके बिउगु दु। मेखे मैतीदेवी, शोभाभगवती धाःसा मचाल । वंगु चैतय् नेपालय् कोरोना संक्रमित खनेदयेवं याःगु लकडाउन सुरु जूसां निसें देय्न्यंकं द्यः, देगलय् नित्य पुजा बाहेक दर्शन फुक्क बन्द यानातःगु खः । आः मोहनीबलय् नं नित्य पुजा बाहेक द्यःयाथाय् पुज्या वनेगु बन्द जुइगु जूगु खः । थीथी शक्तिपीठत बन्द जूसां येँया छुं छुं द्यःयाथाय् धाःसा पुजाआजा न्ह्याना वयाच्वंगु दु। येँया पचली आजुया मू जात्रा मोहनी सुरु जूगु न्यान्हुया न्हिकुन्हु पचिमह्रः कुन्हु जुइ । थुगुसी पचलीया जात्रा चिधंक जूसां यायेगु खँ पचलि जात्रा व्यवस्थापन समितिं धायेधुंकूगु दु । थ्वहे दथुइ विश्व हिन्दू महासंघं मोहनीया इलय् शक्तिपीठत चायेकेत माग याःगु दु। भौतिक दूरी कायम यानाः स्वास्थ्य सुरक्षाया विधि नालाः देय्न्यंकंया शक्तिपीठ चायेकेमाःगु माग महासंघं यानाःगु दु । थ्वहे दथुइ थुगुसी चालं कुन्हु राष्ट्रपति, प्रधानमन्त्रीं न्हापा थें सर्वसाधारणयात सिन्हः मतीकीगु जूगु दु। अथेहे पुलांम्ह जुजु ज्ञानेन्द्रं नं सिन्हः मतिकेगु खँ धाःगु दु ।"
